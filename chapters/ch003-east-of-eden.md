# A est del paradiso 
La rivoluzione agricola e la sofisticazione della violenza

'E il Signore disse a Caino: Dov'è Abele, tuo fratello? E lui disse: non lo so, sono io il custode dei miei fratelli? Ed Egli disse: Che hai fatto? la voce del sangue dei tuoi fratelli mi grida dalla terra." GENESI 4:9-10

Diecimila anni fa ebbe inizio il primo cambiamento importante nell’organizzazione della società umana. I nostri antenati, in diverse regioni, utilizzando strumenti grezzi, pali e zappe improvvisate, si misero a coltivare. Mentre seminavano e raccoglievano i primi frutti della terra, gettavano le basi per una nuova organizzazione del potere. La rivoluzione agricola è stata la prima grande rivoluzione economica e sociale, ma si sviluppò così lentamente che, all’inizio del XX Secolo, non era ancora diffusa in tutto il mondo. Gli esperti ritengono che anche in Medio Oriente, dove la Rivoluzione ebbe inizio, si diffuse in circa cinquemila anni. Può sembrare un'esagerazione definire "rivoluzione" un processo che si è protratto per millenni; eppure, proprio questo è stato l'avvento dell'agricoltura, una rivoluzione al rallentatore, che ha trasformato la vita umana cambiando la logica della violenza. Ovunque l’agricoltura abbia preso piede, la violenza è emersa come uno dei più importanti componenti dell’organizzazione sociale. Gerarchie esperte nel manipolare o controllare la violenza giunsero a dominare la società.

Comprendere la rivoluzione agricola è un primo passo per comprendere la prossima rivoluzione dell’Informazione. L’introduzione dell’agricoltura fornisce un esempio paradigmatico di come un cambiamento apparentemente semplice nelle caratteristiche del lavoro possa alterare radicalmente l’organizzazione sociale. Metti in prospettiva questa rivoluzione passata e potrai più facilmente comprendere come potrebbe modificarsi la società in risposta alle nuove logiche della gestione della violenza introdotte con i microprocessori.

Per capire il carattere rivoluzionario dell’agricoltura, occorre capire come funzionava la società precedentemente. Gli antropologi affermano che l’uomo, dalla sua comparsa, è stato cacciatore-raccoglitore per il 99% del tempo, dunque la società organizzata per quei bisogni è rimasta sostanzialmente immutata per lunghissimo tempo. I raccoglitori potevano sopravvivere solo se la densità di popolazione era bassa. Per capirne il motivo, pensate ai problemi che avrebbero posto gruppi più grandi: per prima cosa, un migliaio di cacciatori che marciavano insieme attraverso un territorio avrebbero sollevato un tale putiferio da spaventare la selvaggina che cercavano di cacciare. E ancora peggio, se un piccolo esercito di cacciatori fosse riuscito a mettere all'angolo un enorme branco di selvaggina, il cibo che avrebbero ottenuto, compresi i frutti e le piante commestibili raccolti nel frattempo, non sarebbe potuto durare a lungo, in quanto vi era difficoltà nella conservazione delle vivande. Un folto gruppo di raccoglitori avrebbe inoltre devastato la campagna circostante, come un esercito affamato nella Guerra dei Trent'anni. Pertanto, le bande di cacciatori dovevano essere piccole. Come scrive Stephen Boyden in “Western Civilization in Biological Perspective”, "Più comunemente, i gruppi di cacciatori-raccoglitori contavano tra i venticinque e i cinquanta individui".

Prima dell'agricoltura, gli esseri umani avevano una densità di popolazione simile a quella degli orsi e, con piccole differenze, la dieta umana assomigliava proprio a quella degli orsi. Le società di cacciatori-raccoglitori dipendevano dal cibo raccolto dalla campagna o dai corsi d'acqua vicini. Sebbene alcuni fossero pescatori, la maggior parte erano cacciatori che prendevano da un terzo a un quinto del loro nutrimento dalle proteine dei grandi mammiferi. A parte pochi semplici strumenti e oggetti portati con sé, i cacciatori-raccoglitori non avevano quasi nessuna tecnologia a loro disposizione. Di solito non avevano modo di conservare efficacemente grandi quantità di carne o altri alimenti per un uso successivo: la maggior parte del cibo doveva essere consumato subito dopo essere stato raccolto oppure sarebbe marcito.

Ciò non significa, ovviamente, che alcuni cacciatori-raccoglitori non mangiassero cibo ormai andato a male. Gli eschimesi, come riferisce Boyden, "si dice che abbiano una predilezione particolare per il cibo decomposto". Egli riporta le osservazioni degli esperti secondo cui gli eschimesi "seppelliscono le teste di pesce e le lasciano marcire finché le ossa non diventano della stessa consistenza della carne. Poi impastano la massa puzzolente in un ammasso denso e lo mangiano; si godono anche le grasse larve di vermi della mosca del caribù servite crude... escrementi di cervo, sgranocchiati come bacche... e midolli lasciati marcire per più di un anno.” Oltre a tali prelibatezze, i raccoglitori avevano poco cibo in eccesso. Come osserva l'antropologo Gregg, "le popolazioni mobili generalmente non immagazzinano generi alimentari per combattere gli imprevisti". Di conseguenza, i raccoglitori avevano poco o nulla da rubare. Una divisione del lavoro che includesse la specializzazione per gestire la violenza era inutile in contesti in cui il cibo in eccesso non poteva essere immagazzinato e quindi rubato. La logica della caccia imponeva anche che la violenza tra le bande di cacciatori e raccoglitori non potesse mai superare una piccola scala, perché i gruppi stessi dovevano preservare le forze per le continue battute di caccia. La dimensione ridotta delle bande di cacciatori-raccoglitori era vantaggiosa anche per altri motivi, i membri di gruppi così piccoli si conoscevano intimamente, un fattore che li rendeva più cooperativi. Il processo decisionale diventa più difficile più persone ci sono, hai presente quanto è difficile organizzare una cena fuori con dieci persone? Immagina quanto sarebbe stato difficile organizzare centinaia o migliaia di persone che si dovevano spostare continuamente per inseguire le prede.

In mancanza di qualsiasi organizzazione politica o burocratica per gestire la violenza, le bande di cacciatori-raccoglitori dovevano dipendere dalla persuasione e dai principi del consenso che funzionano solo in gruppo piccoli con e atteggiamenti interni relativamente accomodanti.

Che i gruppi di cacciatori-raccoglitori fossero pacifici è oggetto di dibattito, Sir Henry Maine riferisce della “universale belligeranza degli uomini primitivi” e “non è la pace ad essere naturale e primigenia, ma la guerra”. Il suo lavoro è stato documentato dai biologi evoluzionisti R. Paul Shaw e Yuwa Wong che hanno scritto “Ci sono forti indicazioni che molte delle ferite nei resti di Austrolapithecus, Homo erectus e Homo Sapiens siano il risultato di combattimenti”. Di contro, esperti come Stephen Boyden sostengono che i gruppi primitivi di solito non erano bellicosi o inclini alla violenza.

In ogni caso si svilupparono convenzioni sociali per ridurre le tensioni interne e facilitare la convivenza; specialmente nelle aree dove l’uomo cacciava in campo aperto prede più grandi, difficili da catturare per un uomo solo, sono nate dottrine sociali e religiose per condividere la preda con l’intero gruppo. Il motivo principale della condivisione era per nutrire altri cacciatori: la necessità, non il sentimento, era il motore della condivisione. Erano i più economicamente e militarmente forti ad accaparrarsi per primi la divisione della preda, non di certo i più deboli e malaticci. Indubbiamente, a creare questa priorità, era il fatto che erano i cacciatori più giovani ad essere i più forti militarmente all’interno del gruppo e dunque, assicurare a loro i primi pezzi della preda, era un modo per evitare scontri e lotte interne.

Fintanto che la densità di popolazione rimase bassa e i gruppi ristretti, le divinità dei cacciatori-raccoglitori furono rappresentazioni di forze naturali o animali da preda non divinità marziali. La scarsità di grossi insediamenti e di confini rendevano la guerra, per la maggior parte dei casi, superflua. C’erano pochi vicini, e quelli che c’erano erano membri della propria famiglia o del proprio clan. Dal momento che le comunità erano in costante movimento alla ricerca di cibo i beni personali erano scarsi, per non essere d’ingombro, di conseguenza vi erano pochi casi di reati contro il patrimonio. In caso di conflitto, poi, le parti coinvolte avevano pochi rimorsi a lasciare il territorio, perché in esso poco o nulla ci avevano investito. La fuga era un’ottima soluzione per faide interne o soprusi. Ciò non significa per forza che doveva essere un mondo pacifico, ma la violenza era usata e amministrata a livello personale e a volte per semplice sport.

I mezzi di sussistenza dei cacciatori-raccoglitori dipendevano dal loro essere in piccoli gruppi che non conoscevano divisione del lavoro se non basata sul genere. Non avevano un governo organizzato, nessun insediamento degno di nota e nessuna possibilità di accumulare ricchezza. Mancando anche la capacità di scrivere, mancava la possibilità di avere registri, leggi e storia scritta.

### _Uccidere troppo_

La dinamica dei gruppi di cacciatori-raccoglitori ha creato incentivi al lavoro molto diversi da quelli cui siamo abituati con l’avvento della rivoluzione agricola. I requisiti di capitale per un cacciatore-raccoglitore erano minimi, qualche attrezzo primitivo e delle armi erano sufficienti. Non c’era modo di investire, nemmeno sulla proprietà della terra, tranne occasionalmente nelle cave dove si estraeva selce o pietre ollari. Come l’antropologa Susan Allin Gregg scrisse in “Foragers and Farmers” “La proprietà e l’accesso alle risorse erano detenute dal gruppo”. Tranne per gli sparuti gruppi di pescatori, che vivevano sulle rive dei fiumi, i cacciatori-raccoglitori non avevano una dimora fissa e perciò non avevano incentivo a lavorare sodo per accumulare capitali e proprietà e impegnarsi a mantenerli. Non avevano necessità di avere mutui, tasse da pagare né monili da acquistare. I loro pochi beni di consumo erano pelli di animali e piccoli ornamenti personali che venivano realizzati all’interno del gruppo stesso. Non c’era, dunque, incentivo ad acquistare o accumulare qualsiasi cosa potesse essere scambiata per denaro perché c’era ben poco da transare. In tali condizioni, il risparmio, per i cacciatori-raccoglitori era un concetto ben poco conosciuto.

In questo ambiente il concetto morale di duro lavoro doveva essere estraneo alle persone, non c’era nulla da accumulare per cui lavorare duramente. Essendo una vita principalmente di sussistenza, si lavorava poco, tranne nei periodi particolarmente difficili, nei quali trovare una preda era complicato. I membri di un tipico gruppo di cacciatori-raccoglitori lavoravano mediamente dalle otto alle quindici ore settimanali, poiché gli “straordinari” sarebbero stati inutili e non avrebbero aumentato marginalmente le risorse prodotte. Senza poterli conservare, uccidere molti animali o raccogliere molti frutti era controproducente per il gruppo; infatti nei gruppi di eschimesi chi uccideva troppi animali veniva allontanato o punito. L’esempio degli Eschimesi che puniscono gli eccessi nelle uccisioni è significativo: loro avrebbero potuto congelare la carne e il fatto che non lo facessero indica quanto i cacciatori-raccoglitori fossero passivi rispetto all’ambiente e la natura che li circondava e indica anche quanto i processi mentali siano influenzati dalla cultura. I bias sull’apprendimento e sul comportamento dovuti ad ambienti ostili rendono l’adozione di alcune strategie molto più complessa di quanto possiamo pensare. Come scrissero R. Paul Shaw e Yuga Wong “Poiché i piccoli gruppi sono molto diversi tra loro, lo sono anche i loro bias cognitivi”.

Vista in questa prospettiva, l’avvento dell’agricoltura non ha portato solo un cambiamento nella dieta, ha anche portato un cambiamento radicale nell’organizzazione economica, della vita, della cultura e nella logica della violenza. L’agricoltura ha creato il proto-capitalismo sulla terra e sui sistemi d’irrigazione. Gli animali domestici e i raccolti erano beni preziosi, potevano essere immagazzinati, accumulati e rubati. Dal momento che le colture dovevano essere curate per l’intera stagione, dalla semina al raccolto, la migrazione per allontanarsi dalle minacce divenne meno allettante, specialmente nelle regioni aride della terra, dove le possibilità di coltivare erano limitate alle zone con buoni approvvigionamenti idrici. Dal momento che scappare diventava impegnativo, aumentavano le opportunità di razzie e saccheggi organizzati. Gli agricoltori erano soggetti ad attacchi durante il periodo del raccolto e ciò ha favorito gradualmente lo sviluppo dell’arte bellica. Questo tendeva ad aumentare le dimensioni della società, perché un numero più alto di membri poteva più facilmente vincere una battaglia. Man mano che la competizione per la terra e il controllo della sua produzione divennero più intensi, le società divennero più stanziali e la divisione del lavoro divenne più evidente. Per la prima volta nacquero lavoratori e schiavi, agricoltori e pastori specializzati nella produzione di alimenti, vasai per produrre contenitori e sacerdoti per pregare per la pioggia e per raccolti abbondanti. Gli specialisti della violenza, gli antenati del governo, si dedicarono sempre più al saccheggio o alla protezione dal saccheggio. Insieme ai sacerdoti, diventarono i primi ricchi della storia.

Nelle prime fasi delle società agricole, questi guerrieri arrivarono a richiedere parte del raccolto come pagamento per la protezione. Nei luoghi in cui le minacce erano minime, i piccoli agricoltori proprietari erano talvolta in grado di mantenere un grado di autonomia relativamente ampio, ma con l'aumentare della densità della popolazione e l'intensificarsi della competizione per il cibo, specialmente nelle regioni intorno ai deserti dove la terra produttiva era preziosa, il gruppo di guerrieri poteva pretendere una grande frazione della produzione totale. Questi guerrieri fondarono i primi stati grazie ai proventi di questi rastrellamenti, che, in alcuni casi, raggiunsero il 25% del raccolto di grano e la metà derivante dalla macellazione degli animali domestici.

L'agricoltura, quindi, ha notevolmente aumentato l'importanza della coercizione, infatti, inevitabilmente, la crescita di risorse che possono essere saccheggiate porta a una crescita dei saccheggi. Ci sono voluti millenni perché la rivoluzione agraria si diffondesse pienamente ovunque. Per molto tempo, le rare popolazioni di agricoltori nelle regioni temperate, vissero come avevano fatto i loro antenati cacciatori-raccoglitori. Dove la terra e le precipitazioni erano abbondanti, gli agricoltori raccoglievano raccolti in piccoli campi senza interferenze violente, ma con l'aumento della popolazione, in un periodo di diverse migliaia di anni, gli agricoltori, anche nelle regioni scarsamente popolate, furono soggetti a saccheggi.

La logica della violenza insita nell’agricoltura si è imposta su un terreno sempre più ampio. Poche aree della terra rimasero lontane dall’avvento dei governi e le comunità che poterono continuare l’agricoltura e la pastorizia senza le predazioni del governante si ritirarono in aree piccole e remote.

I Kafir dell’Afghanistan resistettero all’imposizione del governo fino alla fine del XIX Secolo. Ma per farlo si trasformarono in una società piuttosto militarizzata e organizzata secondo linee di parentela. Un’organizzazione simile non era in grado di difendersi da attacchi su larga scala; prima dell’arrivo degli Inglesi i Kafir si difesero grazie alla topografia del loro territorio, ma non poterono nulla contro le armi e la potenza di fuoco degli Inglesi.

Col passare del tempo la logica della Rivoluzione Agraria si diffuse in tutte le società ove l’agricoltura divenne prevalente, e ciò si riflesse su come le società umane si plasmavano e organizzavano.

Circa diecimila anni fa le prime città cominciarono a sorgere, piccole, per gli standard moderni, furono però i centri delle prime civiltà (parola che appunto deriva dal termine città, cittadinanza). Dal momento che l’agricoltura creava accumulazione di beni da saccheggiare e proteggere creava anche un incentivo alla redazione di inventari e registri, e, ovviamente, non si possono tassare le proprietà e i beni se gli stessi non sono registrati e non sono venduti dietro ricevuta: la scrittura nacque proprio per regolare queste cose.

L’agricoltura ha esteso i confini entro cui gli esseri umani dovevano gestire i problemi: i cacciatori avevano un orizzonte temporale molto più limitato; piantare e seminare invece ampliava l’orizzonte a mesi, anni e decenni.

## Proprietà

Il passaggio a una società agricola stabile ha portato alla nascita della proprietà privata. Ovviamente, nessuno si accontenterebbe di faticare durante l'intero anno per produrre un raccolto per poi vedere qualcun altro attaccarlo e depredare ciò che ha prodotto. L'idea di proprietà è emersa come un'inevitabile conseguenza dell'agricoltura. L’idea della proprietà privata generava conflitti in quanto il potere megapolitico degli individui non era più uguale a quello che era stato nelle società di cacciatori-raccoglitori, dove ogni maschio adulto e sano era un cacciatore ben armato come chiunque altro. L'agricoltura ha dato origine alla specializzazione nella violenza proprio perché creava qualcosa da rubare, l'agricoltura rendeva redditizi gli investimenti in armi migliori e il risultato è stata la diffusione del furto, in gran parte altamente organizzato. I potenti, ora, erano in grado di organizzare una nuova forma di predazione: la violenza statale, il monopolio. Ciò rese la società particolarmente differenziata tra coloro che gestivano la violenza del saccheggio e i poveri che coltivavano la terra. I pochi che controllavano il potere militare diventavano ricchi, insieme ai loro scagnozzi. I re-semidei e i loro governatori locali, nei primi stati del Vicino Oriente, a differenza di chi stava sotto di loro, godevano di forme di proprietà molto simili a quella moderna. Ma è certo anacronistico pensare a una distinzione tra proprietà e ricchezze pubbliche e private nelle prime società agricole, infatti il re-semidio aveva a suo favore tutte le ricchezze dello Stato in modo assoluto, proprio come nel periodo feudale Europeo, tutte le proprietà erano soggette alla sovranità dei potentati. Quelli al di sotto della scala gerarchica vedevano la loro proprietà soggetta ai capricci del sovrano. Tuttavia, dire che il potente di turno non era vincolato alla legge non significa dire che potesse impadronirsi di qualsiasi cosa desiderasse. Costi e vantaggi nell’agire incidevano sulla libertà del faraone tanto quanto oggi fanno, ad esempio su quella del primo ministro canadese. Oltretutto il Faraone era ostacolato nel suo dominio dalle difficoltà oggettive di comunicazione e trasporto. Lo spostamento del bottino da un punto a un altro del territorio era difficoltoso e comportava la perdita di parte del bottino, specialmente se esso era composto da animali o prodotti agricoli: furti e deterioramento erano tanto comuni che nacque l’esigenza di avere funzionari che si controllassero a vicenda, facendo lievitare, così, i costi che il Faraone doveva sostenere per mantenere la filiera. La ramificazione dell’autorità in alcune circostanze ottimizzava la produzione, ma diede origine a potentati locali tanto forti da sfidare il controllo centrale: anche i Faraoni non potevano fare ciò che desideravano e non potevano far altro che riconoscere questi equilibri di potere.

Sebbene tutti, anche i ricchi, fossero soggetti ad espropriazioni arbitrarie, alcuni furono in grado di accumulare grandi ricchezze. Come oggi, lo Stato spendeva la maggior parte delle entrate per i lavori pubblici: progetti come sistemi d'irrigazione, monumenti religiosi e cripte diedero la possibilità ad artisti e architetti di guadagnare molti soldi e alcuni degli individui più in vista riuscirono ad accumulare grandi ricchezze. La maggior parte delle tavolette con scrittura cuneiforme dei Sumeri (una civiltà della Mesopotamia) che sono giunte fino a noi, riportano vari atti commerciali, la maggior parte dei quali riguardano passaggi di titoli di proprietà privata.

Esisteva dunque la proprietà privata nelle prime società agricole, ma raramente esisteva alla base della piramide sociale. La maggior parte della popolazione era composta da contadini troppo poveri per accumulare un minimo di ricchezza, anzi, fino ai giorni nostri, la maggior parte dei contadini ha vissuto con il rischio della fame qualora una calamità avesse intaccato i raccolti in maniera significativa. Con ciò i contadini erano obbligati ad organizzare i loro affari in modi che potessero evitare di avere troppo poco raccolto nei periodi avversi. Così, attraverso lo strato ampio e povero della società, si è costruita una primitiva forma di proprietà che aumentasse la possibilità di sopravvivenza a scapito della possibilità di accumulare capitale e di migliorare la propria condizione.

### _Assicurazione contadina_

La forma che questo patto prese fu quello che oggi gli antropologi chiamano “villaggio chiuso”. Quasi tutte le società contadine dell’era pre-moderna avevano come principale organizzazione economica il “villaggio chiuso”. Nelle forme più moderne di economia gli individui tendono ad avere a che fare con molti compratori e venditori diversi in un mercato aperto; le famiglie del “villaggio chiuso” invece si univano per operare come una sorta di corporazione o “grande famiglia” mercanteggiando in un mercato ristretto, dove le transazioni economiche erano svolte solo con il proprietario terriero o con i suoi agenti. Il villaggio, operando come un singolo individuo, contrattava con il proprietario terriero, di solito con pagamenti in natura, cedendo una grande parte del raccolto piuttosto che pagare un affitto fisso per l'utilizzo del terreno. Pagando una percentuale del raccolto, anziché una cifra fissa, si limitavano i rischi per un raccolto particolarmente negativo; ma in compenso il proprietario della terra si accaparrava la maggior parte del profitto. Solitamente il proprietario investiva nell’acquisto di semi e ciò richiedeva che fosse il proprietario, e non il contadino, a risparmiare una quota molto ampia della sua parte di raccolto. Dal momento che, anticamente, la resa dei terreni era molto bassa, un raccolto negativo significava la morte per fame, era dunque ovvio che i contadini preferissero scegliere un accordo dove il proprietario della terra investisse sulla loro sopravvivenza. Al costo di avere a che fare con un monopolista, vendere a buon mercato e fornire al proprietario manodopera in natura, i contadini aumentarono le loro possibilità di sopravvivenza. Una simile sicurezza portò i contadini dei “villaggi chiusi” a rinunciare alla proprietà mettendosi alla mercé dei capo-villaggio e della redistribuzione che egli faceva dei terreni. Il capo-villaggio teneva per sé e per i suoi accoliti i terreni migliori, ovviamente, ma era una rinuncia cui i contadini andavano incontro volentieri poiché in cambio avevano possibilità più alte di sopravvivenza.

In generale, un comportamento che abbassasse il rischio è stato comune a tutti i gruppi più poveri della società. La pura sfida per la sopravvivenza ha da sempre influenzato i poveri nel corso della storia. Una caratteristica interessante di questa avversione al rischio, esplorata in The Great Reckoning, è quella di aver ridotto le possibilità di interazioni economiche tra gli individui. Tabù e obblighi sociali limitavano la sperimentazione e il comportamento innovativo, anche al costo evidente di rinunciare a miglioramenti potenzialmente vantaggiosi. La sperimentazione aumenta la variabilità dei risultati, non solo può portare vantaggi enormi ma, per chi è alle soglie della sopravvivenza, può portare svantaggi altrettanto grandi e spesso fatali. Gran parte dell’“energia culturale” dei contadini poveri è stata spesa nel sopprimere idee di sperimentazione. Le culture, dunque, non sono questioni di gusto ma sistemi di adattamento a specifiche circostanze, sistemi dunque che si rivelano svantaggiosi o irrilevanti quando i contesti cambiano. L’ampio numero di situazioni, e dunque di comportamenti diversi, che quotidianamente affrontiamo è troppo grande per poter essere coperto dall’istinto, pertanto il comportamento è programmato culturalmente. Per la quasi totalità delle società agricole la cultura ha programmato gli individui alla sopravvivenza o poco più.

Le abilità personali e la personale “ricerca della felicità” in senso moderno sono sempre state soppresse da tabù e restrizioni sociali. In società con scarsa produttività queste restrizioni si sono mantenute o sono state superate con gran difficoltà, ma nelle società dove la produzione agricola era migliore, come nell’antica Grecia, sono avvenute piccole rivoluzioni megapolitiche: la proprietà assunse forme più moderne ed emerse la libera proprietà. I terreni tendevano ad essere affittati a un canone fisso; il locatario si prendeva maggior rischio economico se il raccolto era pessimo ma profitto più molto alto se il raccolto era buono. Riuscire ad accumulare risparmi porta all’auto-assicurazione sul rischio e in questi casi gli agricoltori poterono elevarsi al di sopra del mero rango di contadini che lavoravano per sopravvivere e riuscirono ad accumulare piccole ricchezze indipendenti. La tendenza ad avere tipologie di proprietà legate al libero mercato nelle gerarchie più alte (e anche se raramente in tutti gli strati della popolazione) man mano che le società escono dalla povertà è una caratteristica fondamentale di tutte le organizzazioni sociali. È altrettanto importante notare però che, storicamente, l'organizzazione più comune delle società agricole è stata essenzialmente di tipo feudale, con la possibilità solo per i vertici gerarchici di accedere al libero mercato e, alla base della piramide, il sistema del “villaggio chiuso”.

La gran parte dei contadini era legata alla terra in quasi tutte le società agricole pre-moderne. Fintanto che la produttività agricola rimase bassa (e una maggiore produttività dipendeva dall'accesso a sistemi idrici centralizzati) la libertà e i diritti di proprietà dei singoli agricoltori rimasero ai minimi termini. In tali condizioni prevalsero le forme feudali di proprietà. La terra era un bene ereditario, più che un bene in un libero mercato. Il feudalesimo nelle sue varie forme non era solo una risposta ai rischi sempre presenti di violenza predatoria, era anche una reazione a tassi di produttività spaventosamente bassi (le due cose tendono ad andare di pari passo e in modo circolare nelle società agricole). Quando l'autorità pubblica crolla, i diritti di proprietà e la prosperità tendono a recedere di conseguenza così come il crollo della produttività tende a sgretolare l'autorità. Sebbene non tutte le calamità naturali o i cambiamenti climatici avversi abbiano provocato il crollo dell'autorità pubblica, molti lo hanno fatto.

## La rivoluzione feudale dell'anno mille

Nei primi secoli dopo la caduta di Roma, l’economia europea crollò drasticamente: i regni germanici che si stabilirono nei territori dell'ex Impero Romano avevano assunto molte funzioni dello Stato romano, ma a un livello molto meno coordinato. Le infrastrutture rimasero pressoché incustodite e con il passare dei secoli ponti e acquedotti caddero in rovina e divennero inutilizzabili, la monetazione romana era ancora in uso ma praticamente scomparve dalla circolazione, i mercati fondiari, che avevano prosperato in epoca romana, si prosciugarono, le città, che erano state centri dell'amministrazione romana, scomparirono insieme al potere di esazione fiscale dello Stato. A nastro seguirono quasi tutte le istituzioni civili. Vengono chiamati “Secoli Bui” per un valido motivo.

Chiunque possedesse la capacità di leggere e scrivere poteva aspettarsi l'immunità dall'accusa per quasi tutti i crimini, compreso l'omicidio. Le capacità artistiche, scientifiche e ingegneristiche che erano state molto importanti e caldeggiate in epoca romana scomparvero. Dalla costruzione di strade all'innesto di viti e alberi da frutto, l'Europa occidentale, smise di impiegare molte tecniche che un tempo erano ben note e praticate con finezza. Come ha osservato lo storico Georges Duby, "Alla fine del VI Secolo, l'Europa era un luogo profondamente incivile". Nonostante ci sia stata una breve rinascita dell'autorità centrale sotto il dominio di Carlo Magno intorno all' 800, tutto scomparve di nuovo dopo la sua morte. Una, a prima vista strana, conseguenza di ciò fu che i piccoli agricoltori videro un miglioramento della qualità di vita. I regni germanici che dominarono l'Europa occidentale durante il Medioevo incorporarono alcune delle caratteristiche sociali relativamente accomodanti comuni alle loro tribù ancestrali, come l'uguaglianza legale dei proprietari terrieri. Di conseguenza, i piccoli agricoltori, durante i “Secoli Bui” erano molto più liberi di quanto non sarebbero stati nel periodo feudale e da ciò possiamo anche dedurre che fossero molto più ricchi. Come abbiamo analizzato in precedenza, esplorando la logica delle forme di proprietà in diverse condizioni di produttività, la proprietà libera è storicamente andata di pari passo con la relativa prosperità dei piccoli agricoltori. Il villaggio chiuso e le forme feudali di proprietà tendevano ad emergere laddove la capacità di sostentamento dei piccoli agricoltori era più debole.

Vero è che il crollo del commercio durante il Medioevo costò ai piccoli agricoltori i benefici degli scambi e i vantaggi di mercati più ampi e la scomparsa dell'autorità minò il flusso economico, ma significò anche che la popolazione rurale non fosse più chiamata a sostenere il fardello schiacciante della burocrazia.

Come ha scritto Guy Bois “la città romana era una comunità parassitaria, non un centro di produzione. In epoca romana, la funzione prevalente di una città era di ordine politico e viveva sui proventi della tassazione.... La città, in effetti, produceva poco o nulla a beneficio della campagna circostante."

Il crollo dell’autorità Romana liberò i contadini dal giogo delle tasse che risucchiavano “da un quarto a un terzo del prodotto agricolo”. Le tasse erano talmente onerose, e spesso ottenute con la forza, che sovente i campi venivano abbandonati dai proprietari terrieri impossibilitati a pagare. I regni barbarici non vollero (o non furono in grado) di organizzare un’esazione delle tasse così invasiva.

### _Agri deserti_

I tentacoli del governo furono così notevolmente ridotti dalle conquiste barbariche che si aprì la possibilità, per i poveri, di ottenere delle proprietà libere e poterle mantenere. Alcuni degli agri deserti, o “poderi abbandonati” dai proprietari in fuga dalla tassazione predatoria negli ultimi anni dell'Impero Romano, furono riportati in produzione. Nonostante le dure circostanze dell'epoca e il fatto che i raccolti fossero ridicolmente bassi per gli standard moderni, i “Secoli Bui” furono un periodo di relativa prosperità per i piccoli proprietari europei che, in effetti, erano in una posizione più forte di quanto non sarebbero stati fino all'era moderna.

Per prima cosa, erano disponibili meno mani per coltivare la terra fertile, di cui ampi tratti erano stati abbandonati al loro destino. Piaghe, guerre e abbandono da parte dei proprietari avevano notevolmente spopolato le aree precedentemente coltivate. Un altro vantaggio di cui godevano i piccoli agricoltori nell'Alto Medioevo derivava dall'adozione, nel VI secolo, di una nuova tecnologia agricola: l'aratro pesante, spesso montato su ruote. Utilizzato in tandem con un'imbracatura migliore che consentiva ai contadini di impiegare più buoi, la nuova tecnologia rese molto più facile il disboscamento dei terreni nel Nord Europa. Subito dopo il crollo dell’Impero Romano, il mercato dei terreni si era contratto quasi fino a scomparire. Si poteva ottenere nuova terra per l'agricoltura semplicemente disboscandola e condividendo parte di ogni nuovo raccolto con le autorità locali competenti. Questo processo, noto come risodamento, ha fornito un incentivo per la crescita della popolazione dopo la caduta di Roma. Il risodamento divenne particolarmente attraente nelle regioni settentrionali grazie alle temperature più calde che, dall'VIII secolo resero l'agricoltura più produttiva. La schiavitù persisteva, ma su scala molto più piccola che in epoca romana.

I regni germanici successori di Roma erano difesi militarmente da tutti gli uomini liberi che si riunivano per imbracciare le armi su chiamata del rappresentante locale del re, il conte. Ci si aspettava che anche i "piccoli e medi proprietari" si unissero e mandassero alcuni di loro a combattere con la fanteria. Nell'editto di Pitres, Carlo il Calvo, ordinò a tutti coloro che potevano permetterselo di radunarsi per la battaglia portando i propri cavalli. Papa Gregorio II aveva tentato di far attecchire questo imperativo militare un secolo prima, vietando il consumo umano di carne di cavallo con una bolla nel 732. Ma c'era ancora poca distinzione di status tra fanteria e cavalleria.

Tutti gli uomini liberi partecipavano alle assemblee giudiziarie locali e potevano presentare istanza di risoluzione delle controversie al Conte, carica che esisteva sin dall'epoca tardo romana, anche se non era ancora nato il ceto sociale della “nobiltà”

LA FINE DEI PICCOLI PROPRIETARI

"Un fenomeno sociale, nuovo come fenomeno di massa, apparve improvvisamente all'orizzonte all'inizio dell'anno mille: la mobilità sociale discendente. Le sue prime vittime furono i piccoli proprietari terrieri". Guy Bois

Con il passare dei “Secoli Bui” accaddero diverse cose che destabilizzarono i rapporti che avevano preservato l'indipendenza dei piccoli contadini e dei proprietari terrieri durante i regni germanici:

1. Nel corso di diversi secoli, gran parte della terra più fertile non già adibita a raccolto fu messa in produzione, in particolare nel Nord Europa. L'aumento della popolazione di agricoltori rispetto all'offerta di terra fece diminuire il valore del lavoro di ciascun agricoltore. La maggior parte delle proprietà è stata suddivisa in lotti sempre più piccoli a causa delle eredità. Durante i “Secoli Bui”, i figli tendevano a condividere equamente le proprietà dei loro genitori. La frammentazione della proprietà dovuta all’aumentare della popolazione rese di nuovo la terra ambita sul mercato, riportando dunque in auge il commercio di titoli di proprietà.

2. Negli ultimi decenni del X secolo le temperature divennero improvvisamente più fredde ed ebbero un impatto devastante sui raccolti. Tre stagioni pessime portarono ad una grave carestia dal 982 al 984 d.C. e ancora di nuovo a cavallo tra il 994 e il 995 e poi nel 997; il problema dei raccolti fu aggravato da una pestilenza che colpì con particolare forza le piccole aziende di famiglia, perché i piccoli proprietari non avevano le risorse per sostituire la manodopera fornita dai familiari deceduti. Questi disastri, uno dopo l'altro, portarono i piccoli agricoltori proprietari a indebitarsi e, successivamente, a non poter più ripagare il debito.

3. Le relazioni di potere furono progressivamente destabilizzate dalla crescita d'importanza della cavalleria pesante. Il medievalista Frances Gies descrisse così la trasformazione del cavaliere corazzato nel tipico cavaliere medievale:

    “Originariamente una personalità di rango mediocre, elevata al di sopra del contadino solo dal suo costoso cavallo e dalla sua armatura, il cavaliere migliorò lentamente la sua posizione nella società fino a diventare parte della nobiltà. Sebbene i cavalieri rimanessero il grado più basso della classe dominante, il cavalierato acquisì un prestigio unico che rese il titolo di cavaliere apprezzato dalla grande nobiltà e persino dai reali. L’imprimatur era prodotto dalla volontà della Chiesa di cristianizzare il cavalierato santificando la cerimonia del nuovo cavaliere e sponsorizzando un codice di comportamento noto come cavalleria; un codice violato più spesso che onorato, ma che ha esercitato un'influenza incontestabile sul pensiero e sulla condotta dei posteri.

Come abbiamo raccontato nel The Great Reckoning l’invenzione della staffa diede al cavaliere una formidabile capacità d'assalto. Con essa poteva attaccare a tutta velocità e non essere sbalzato di sella dall'impatto della sua lancia che colpiva un bersaglio. Il valore militare della cavalleria pesante fu ulteriormente accresciuto da un'invenzione asiatica che penetrò nell'Europa occidentale nel X secolo: il ferro di cavallo chiodato, che migliorava ulteriormente la durata dello zoccolo. Alla maggiore efficacia del cavaliere armato si aggiunsero anche la sella sagomata, che rendeva più facile maneggiare armi pesanti, lo sperone e il morso, che permettevano al cavaliere di controllare il cavallo con una mano sola durante i combattimenti. Insieme, queste innovazioni tecnologiche apparentemente minori, svalutarono drasticamente l'importanza militare della fanteria composta dai piccoli proprietari che non potevano permettersi di comprare armi e cavalli da guerra. Basti pensare che il più economico dei destrieri valeva quanto quattro buoi o quaranta pecore. I cavalli da guerra più costosi costavano dieci buoi o cento pecore e un’armatura di buona fattura l’equivalente di sessanta pecore.

4. Il clima più freddo, i fallimenti dei raccolti, le carestie e le pestilenze verificatesi durante il periodo precedente l'anno Mille giocarono un ruolo nel determinare il comportamento degli individui: molte persone erano convinte che la fine del mondo o la “Seconda Venuta” fosse vicina. Proprietari terrieri devoti o spaventati, grandi e piccoli, donarono la loro terra alla Chiesa in attesa dell'apocalisse.

### _"Solo l'uomo povero vende la terra"_

Le condizioni instabili della fine del X Secolo aprirono la strada alla rivoluzione feudale. I fallimenti e i disastri dei raccolti portarono i piccoli proprietari a indebitarsi. Quando i raccolti non ripresero produttività, i proprietari terrieri dovettero affrontare una situazione disperata.

Per definizione, i mercati esercitano sempre le maggiori pressioni sugli attori più deboli. In effetti, questa può essere una loro virtù: promuovono l'efficienza rimuovendo i beni dalle mani deboli. Ma nell'Europa della fine del X secolo, l'agricoltura di sussistenza era praticamente l'unica occupazione disponibile e le famiglie che persero la terra persero il loro unico mezzo di sopravvivenza. Di fronte a questa prospettiva sgradevole, molti contadini con piccole proprietà decisero di cedere i loro campi: stava, così, avvenendo, la rivoluzione feudale.

Nelle parole di Guy Bois, "L'unico modo sicuro per un contadino di conservare la terra che coltivava era concederne la proprietà alla Chiesa, in modo da poterne conservare l'usufrutto". Altri, invece, cedettero parte o tutta la loro terra a contadini più ricchi verso i quali nutrivano fiducia, oppure a vicini amichevoli o a parenti più o meno diretti.

Questi trasferimenti di proprietà furono effettuati a condizione che l'agricoltore, la sua famiglia e i discendenti, rimanessero a lavorare nei campi. I contadini poveri dovevano inoltre godere della difesa dei possidenti più ricchi, ora effettivamente "nobili" che potevano permettersi cavalli e armature, e dare così protezione a territori sempre più ampi. Un tale negoziato può essere visto dal punto di vista del nuovo contadino feudale come una via di mezzo tra il mantenimento della proprietà e la schiavitù. Ma, il più delle volte, era un patto che non si poteva rifiutare. Non è un caso che ciò avvenne proprio nel momento in cui il freddo, la carestia e la peste misero a dura prova le risorse disponibili.

Il calo della produttività non solo ha posto i contadini poveri in un disperato dilemma economico ma ha anche istigato un aumento della violenza predatoria che ha minato la sicurezza della proprietà. Coloro che non avevano le risorse per mantenere i cavalli scoprirono improvvisamente che le loro proprietà non erano più al sicuro.

Per farti un esempio moderno, immagina di doverti armare ogni giorno con nuove armi, e quelle armi costano diecimila dollari ciascuna: se non puoi pagare quelle cifre sarai alla mercé di chi se lo può permettere. Nel giro di pochi anni, la capacità del re e dei tribunali di far rispettare l'ordine crollò; chiunque avesse avuto un'armatura e un cavallo ebbe la possibilità diventare egli stesso la legge. Il risultato fu una versione di Blade Runner della fine del X Secolo, una masnada di combattimenti e saccheggi che le autorità costituite non potevano fermare e che sconvolsero le campagne. Non è affatto scontato, tuttavia, che le uniche le vittime di questo saccheggio fossero solo i poveri. Al contrario, le prede più succulente erano quei grandi proprietari terrieri che difettavano in strumenti di difesa.

Non è un caso che ciò avvenisse proprio nel momento in cui il freddo, la carestia e la peste mettevano a dura prova le risorse disponibili: le condizioni megapolitiche favorevoli al crollo dell'autorità erano in atto da tempo. La loro capacità di alterare le relazioni di potere nella società, tuttavia, non fu realizzato fino a quando non si scatenò una crisi generale.

I fallimenti dei raccolti e le carestie sembrano aver fatto proprio questo: sebbene l'esatta sequenza degli eventi sia difficile da ricostruire, sembra che i saccheggi fossero stati istigati, almeno in parte, da condizioni disperate; poi ci si accorse che nessuna forza era più in grado di fermarli. La maggior parte dei contadini, armati alla bell'è meglio, potevano certo fare poco, persino una dozzina di contadini potevano facilmente essere soverchiati da un singolo cavaliere ben armato. Contadini armati, re, conti e in generale l’autorità costituita, poteva fare poco per difendere le terre da questi guerrieri pesantemente armati.

### _"La pace di Dio"_

In questa situazione disperata la Chiesa aiutò la nascita del feudalesimo attraverso i suoi sforzi per negoziare una tregua nelle campagne violente. Lo storico Guy Bois descrisse la situazione così: “L’impotenza delle élite politiche era così evidente che la Chiesa le sostituì nel cercare di riportare l’ordine, in un movimento chiamato La Pace di Dio, i "Consigli di pace" proclamavano una serie di interdizioni sanzionate con anatemi; vaste "assemblee di pace" ricevevano i giuramenti dei guerrieri. Il movimento ebbe origine nella Francia mediterranea (Consiglio di Charroux nel 989, Concilio di Narbonne nel 990), poi a poco a poco si diffuse...» Il patto che la Chiesa strinse implicava il riconoscimento della sovranità dei cavalieri armati nelle comunità locali in cambio della cessazione o dell'attenuazione della violenza e del saccheggio; i titoli fondiari scritti dopo l'ondata di violenza della fine del X secolo riportavano il titolo "nobilis" o "miles" come indicazione di signoria: la nobiltà come entità separata dal resto della popolazione fu creata dalla rivoluzione feudale. Le transazioni di proprietà registrate agli stessi individui solo pochi anni prima non avevano iscritta tale distinzione.

Data la diminuzione della produttività e l'insicurezza economica dei piccoli proprietari, il potere megapolitico dei cavalieri armati portò inevitabilmente ad acquisizioni di proprietà terriere. Entro la fine del primo quarto dell'XI secolo, i piccoli agricoltori proprietari erano in gran parte scomparsi. Le loro proprietà si erano ridotte a una frazione della loro estensione precedente e ora venivano lavorate solo part-time. I piccoli agricoltori, o i loro discendenti, erano servi della gleba che trascorrevano la maggior parte del loro tempo lavorando le tenute dei feudatari, laici ed ecclesiastici che fossero.

Il crollo dell'ordine che ha accompagnato questa rivoluzione ha portato a modifiche nel comportamento che hanno rafforzato il feudalesimo, come la diffusione sempre maggior dei castelli. I castelli erano apparsi per la prima volta nell'Europa nord-occidentale come primitive strutture in legno sulla scia delle incursioni vichinghe del IX secolo. Originariamente centri di comando per funzionari carolingi, divennero possedimenti ereditari dopo la rivoluzione feudale. Questi primi castelli erano molto più primitivi di quanto sarebbero diventati in seguito, ma erano comunque difficili da attaccare. Una volta eretti, i castelli, venivano rasi al suolo solo dispiegando grandissime forze. Man mano che cominciavano a punteggiare le campagne, i castelli rendevano sempre più improbabile che il re o i suoi conti potessero effettivamente sfidare la supremazia locale dei signori.

### _Contributo della Chiesa alla produttività_

Il feudalesimo fu la risposta della società agricola al crollo dell'ordine in un'epoca di bassa produttività. Durante le prime fasi del feudalesimo, la Chiesa svolse un ruolo importante ed economicamente produttivo.

1. In un ambiente dove il potere militare era frammentato, la Chiesa rimase l’unica istituzione a tentare di mantenere ordine e leggi che trascendessero il potere arbitrario del signore feudale, un compito che nessun potere secolare poteva svolgere. Come osservato dalla grande autorità religiosa A.R. Radcliffe-Brown: "la funzione sociale di una religione è indipendente dalla sua verità o falsità”. Anche quelle che sono ”assurde e ripugnanti, come quelle di alcune tribù selvagge, possono essere parti importanti ed efficaci della macchina sociale.” Questo fu certamente il caso della Chiesa nelle prime fasi del feudalesimo. Contribuì a creare regole, come solo una religione potrebbe fare, che permisero alle persone di superare le trappole degli incentivi e i dilemmi comportamentali. Alcuni di questi erano dilemmi morali comuni a tutta la storia umana. Ma altri erano dilemmi in un certo senso locali, unici per le condizioni megapolitiche del tempo. La Chiesa medievale ebbe un ruolo particolare nel ristabilire l'ordine nelle campagne negli ultimi anni del X secolo. Fornendo sostegno religioso e cerimoniale alle autorità locali, la Chiesa ha abbassato i costi necessari all’autorità per imporsi in modo stabile e riconosciuto. La Chiesa per molto tempo ha avuto il ruolo di stemperare le violenze delle guerre private che le autorità civili non riuscivano a moderare. L’importanza della Chiesa rispetto alle autorità secolari si riflette nel fatto che nell'XI secolo la principale divisione amministrativa dell'autorità nella maggior parte dell'Europa occidentale divenne la parrocchia, piuttosto che le vecchie divisioni dell'autorità civile, l'ager e il pagus.

2. La Chiesa era la fonte principale per la conservazione e la trasmissione di conoscenze e informazioni tecniche. La Chiesa sponsorizzava le università e forniva l'istruzione minima di cui godeva la società medievale. La Chiesa ha anche fornito un meccanismo per riprodurre libri e manoscritti e quasi tutte le informazioni contemporanee sull'agricoltura e l'allevamento. Gli scriptores dei monasteri benedettini possono essere intesi come una tecnologia alternativa alle macchine da stampa, che ancora non esistevano. Per quanto costosi e inefficienti, gli scriptores erano praticamente l'unico meccanismo di riproduzione e conservazione del sapere scritto nel periodo feudale.

Prima del XIII secolo i gestori delle fattorie dei signori laici erano quasi tutti analfabeti che tenevano registri attraverso un'elaborata serie di marchi. Per quanto accorti potessero essere gli agricoltori, non erano in grado di beneficiare di alcun miglioramento nei metodi di produzione che non potessero inventare da soli o vedere con i propri occhi. La Chiesa era quindi essenziale per migliorare la qualità della coltivazione e dell’allevamento.

3. A causa dei suoi vasti possedimenti sparsi in tutto il continente europeo, la Chiesa poteva inviare le sementi e gli animali da riproduzione più produttivi nelle aree in cui la produzione rallentava. La richiesta di vino sacramentale nel Nord Europa ha portato i monaci a sperimentare varietà di uva più resistenti che potevano sopravvivere in climi più freddi. La Chiesa contribuì anche ad aumentare la produttività dell'agricoltura medievale in altri modi. Molti dei piccoli appezzamenti antieconomici donati alla Chiesa durante la rivoluzione feudale furono riconfigurati per renderli più facili da coltivare. La Chiesa forniva anche servizi accessori richiesti dalle piccole comunità agricole. Come l'utilizzo di mulini per la trasformazione del grano in farina.

4. La Chiesa prese in carico molte di quelle funzioni che oggi sono svolte dai governi, inclusa la costruzione delle infrastrutture pubbliche. Questa è una delle vie in cui la Chiesa ha aiutato a superare quello che gli economisti di oggi chiamano “tragedia dei beni comuni” in un ambiente senza un’autorità.

Alcuni ordini religiosi si dedicarono a svolgere funzioni ingegneristiche come costruire strade, ricostruire ponti, riparare acquedotti romani, rassodare le terre, costruire dighe e bonificare paludi. Un (allora appena nato) ordine monastico, quello dei Certosini, scavò il primo pozzo artesiano ad Artois, in Francia, usando la perforazione a percussione: scavarono un piccolo buco abbastanza profondo che fungesse da pozzo senza pompa. Ma non solo, si assunsero l’onere di costruire dighe ove necessario. I contadini cedevano la terra ai monasteri cistercensi e poi la riaffittavano, mentre i monaci si assumevano la piena responsabilità della manutenzione e delle riparazioni. I cistercensi presero anche la guida dello sviluppo di macchine alimentate ad acqua, che furono adottate per moltissimi usi come "battere, sollevare, macinare e pressare". Il monastero di Clairvaux scavò un canale lungo due miglia dal fiume Aube fino ai terreni di sua proprietà.

La Chiesa intervenne anche per costruire nuove strade e ponti laddove i centri abitati si erano spostati al di fuori del raggio delle antiche strade di presidio romano. I vescovi concedevano indulgenze ai signori locali che avrebbero costruito o riparato gli attraversamenti fluviali e avrebbero mantenuto attivi gli ospizi per i viaggiatori. Un ordine di monaci fondato da San Benezet, i Freres Pontifes, o "Fratelli del Ponte", costruì molti dei ponti più lunghi allora esistenti, tra cui il Pont d'Avignon, una massiccia struttura a venti archi sul Rodano. Anche il London Bridge, rimasto in piedi fino al XIX secolo, fu costruito da un cappellano e finanziato in parte da un contributo di mille Marchi delle casse del Pontefice.

5. Inoltre la Chiesa fu incubatrice di un mercato economico molto più complesso. La costruzione di cattedrali, ad esempio, differiva nelle modalità rispetto alle infrastrutture pubbliche come strade e ponti. In teoria le strutture della Chiesa dovevano essere usate solo per funzioni religiose, non come centri di commercio, ma non si può dimenticare che la costruzione di infrastrutture ecclesiastiche creò e affinò il mercato del lavoro di artigiani e ingegneri. Allo stesso modo di come la spesa militare durante la Guerra Fredda aiutò involontariamente la nascita di internet, così la costruzione di cattedrali medievali aiutò involontariamente la nascita di un commercio molto più moderno. La Chiesa era il principale cliente nella costruzione di infrastrutture e nel lavoro degli artigiani; i loro acquisti di argento per le celebrazioni, candelabri e opere per ornare le chiese aiutarono a creare un mercato per i beni di lusso che altrimenti non sarebbe esistito.

Insomma, in molti modi la Chiesa aiutò a stemperare la ferocia e la violenza scatenata dai cavalieri armati durante e dopo la rivoluzione feudale. Specialmente nei primi anni del feudalesimo, la Chiesa contribuì grandemente al miglioramento nella produttività delle attività agricole. Fu un’istituzione essenziale che ben si conformò ai bisogni della società agraria medievale.

### _Vulnerabilità alla violenza_

La rivoluzione feudale fu un evento unico, causato da un complesso intrecciarsi di influenze. Per un certo verso, il trionfo del “uomo malvagio”, è specchio di quanto la società agraria fosse vulnerabile alla violenza. A differenza dell’epoca dei cacciatori-raccoglitori, l’epoca dell'agricoltura ha introdotto un salto di qualità nella violenza organizzata e nell’oppressione. Fin dall'inizio, ciò si è riflesso nella cultura dei contadini. Gli dèi delle prime società agricole erano divinità delle piogge e delle inondazioni, le cui funzioni riflettevano le preoccupazioni di quelle società per i fattori che determinavano i raccolti. Il Dio della pioggia o dell'acqua divenne poi il Dio della Guerra, invocato dai primi re, che erano soprattutto signori della guerra.

La stretta connessione tra società agricola e guerra ha un riflesso nell’immaginario religioso delle persone, le cui vite furono stravolte dalle innovazioni della rivoluzione agraria. La cacciata dall’Eden può essere vista come una raffigurazione del passaggio dalla società dei cacciatori-raccoglitori ai coltivatori, cioè da una vita felice dove il cibo veniva raccolto dalla natura con poco sforzo ad una vita di duro lavoro e violenza.

## Il paradiso perduto

L’agricoltura ha dato un nuovo corso all’umanità, il primo contadino ha letteralmente piantato il seme della civilizzazione. Dalla loro fatica sono nate città, eserciti, matematica, astronomia, vino, whiskey, la parola scritta, re, schiavi e guerre. Tuttavia, nonostante tutto il bello che l'agricoltura ha aggiunto alla vita, l'allontanamento dall'economia primordiale sembra essere stato nettamente impopolare fin dai suoi primi giorni.

Il passaggio da una vita libera e scarsamente stabile nella natura selvaggia a una vita costretta in un villaggio agricolo è stato motivo di profondo rammarico, espresso non solo nella Bibbia ma anche nel continuo rancore dell'umanità nell'alzarsi la mattina e andare a lavorare. Come scrisse Stephen Boyden in Western Civilization in Biological Perspective, il nuovo modo di vivere che accompagnava l'agricoltura era "ecodeviante". 	

Prima dell'avvento dell'agricoltura, migliaia di generazioni umane vissero come Adamo nell'Eden, che era favorito dal creatore con queste parole:” Di ogni albero del giardino puoi mangiare liberamente".

Cacciatori e raccoglitori non avevano campi da coltivare, né mandrie da sorvegliare, né tasse da pagare. Come vagabondi, i raccoglitori andavano alla deriva dove volevano, lavoravano poco e non rispondevano a nessuno. Con l'agricoltura iniziò un nuovo modo di vivere, in condizioni molto più pressanti. "Anche spine e cardi produrrà per te; e tu mangerai l'erba del campo; con il sudore del tuo volto mangerai il pane."

La coltivazione era un duro lavoro e il ricordo della vita prima dell'agricoltura era associato a quello del paradiso perduto. Più di quanto avrebbero potuto immaginare, i contadini hanno creato nuove condizioni sociali che hanno drasticamente alterato la logica della violenza. Non è un caso che il Libro della Genesi faccia di Caino, il primo assassino, "un coltivatore della terra". In pochi versetti il racconto biblico racchiude una logica che ha impiegato migliaia di anni per realizzarsi: l'agricoltura era un'incubatrice di dispute.

L'agricoltura ha creato capitale stazionario su vasta scala, aumentando il profitto derivato dall’uso della violenza e aumentando drasticamente la sfida della protezione dei beni. L'agricoltura ha presentato per la prima volta opzioni vantaggiose per l'esistenza sia di governi sia di criminalità.

