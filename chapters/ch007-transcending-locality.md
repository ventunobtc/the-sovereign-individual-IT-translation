# Trascendere dal luogo, l'emergere della cyber-economy

“Il vero problema è il controllo. Internet è troppo distribuito per essere controllato da un solo governo. Creando un’economia globale, senza sovranità e senza regole, internet mette in dubbio l’idea stessa di Stato-Nazione” JOHN PERRY BARLOW

Autostrada dell’informazione è diventata una delle più usate metafore dei primordi dell’era digitale. È da sottolineare non solo per la sua diffusione, ma anche per il fraintendimento che genera sul concetto di cyber-economy. L’autostrada, dopotutto, è il corrispettivo industriale di un sentiero, una rete per il transito fisico di beni e persone. L’economia dell’informazione non è come un’autostrada, una ferrovia o un canale. Non trasporta informazioni da un punto A ad un punto B come la Trans-Canada sposta i camion da Alberta a New Brunswick. Quello che il mondo chiama autostrada dell’informazione non è semplicemente un sistema di transito. È la destinazione.

### _Il cyberspazio trascende il luogo_

Ciò significa nientemeno la condivisione istantanea di dati ovunque e, tecnicamente, in “nessun luogo”. L’emergente economia delle informazioni è basata sull’interconnessione di milioni di persone che utilizzano milioni di computer. La sua essenza risiede nelle nuove possibilità che queste interconnessioni possono far nascere. Come ha scritto John Perry Barlow “Quello che internet offre è la promessa di un nuovo spazio sociale, globale e senza sovranità, nel quale chiunque, dovunque, possa esprimere al resto dell’umanità qualsiasi cosa desideri, senza paura. C’è, in questo nuovo mezzo, un presagio di libertà sia intellettuale che economica, che potrebbe cancellare tutti i poteri autoritari del mondo”

Il Cyber-spazio, come il regno immaginario degli dèi omerici, è un regno separato da quello terrestre. Ma le sue conseguenze non sono immaginarie, sono reali. Oggi pochi lo possono capire ma la condivisione istantanea di informazioni agirà da solvente, sciogliendo le istituzioni più elefantiache. Come abbiamo già spiegato, non solo altererà la logica della violenza, ma modificherà radicalmente anche il costo delle informazioni e delle transazioni, costi che determinano come le imprese si organizzano e come gira l’economia. Ci aspettiamo che i microprocessori cambieranno l’organizzazione economica del mondo.

“E’ oggi possibile, in un modo inconcepibile nel passato, per una qualsiasi impresa, dislocarsi ovunque voglia, per usare le risorse di ogni luogo e per produrre prodotti vendibili in tutto il mondo” MILTON FRIEDMAN

## La tirrania del luogo

Il fatto che il primo motto per definire l’economia dell’informazione sia quello di pensarla come un immenso progetto pubblico, come le autostrade, ti fa capire quanto il nostro pensiero sia ancorato ai paradigmi del passato. È come sentire un contadino della fine del XVIII secolo definire una fabbrica come una fattoria con un tetto. E a dirla tutta, la metafora dell’autostrada dell’informazione, è ancora più rivelatrice. Rende evidente anche quanto siamo ancora ostaggio della tirannia del luogo. Anche quando la tecnologia ci permette di trascendere la territorialità, definiamo lo strumento della nostra liberà come un qualcosa in grado di spostarci da un luogo ad un altro.

Così come i salmoni vengono guidati verso casa dal loro istinto, la nostra coscienza è ancora profondamente pervasa dal concetto di località. Per l’intera durata della storia, fino ad oggi, l’economia è sempre stata legata alla territorialità. La maggior parte delle persone vissute prima del XX secolo hanno, di fatto, vissuto come prigionieri agli arresti domiciliari, avventurandosi raramente a più di qualche giorno di cammino dal luogo di nascita. Un viaggio di qualsiasi distanza era un impegno gravosissimo. Solo occasionalmente guerre, pestilenze e cambiamenti in negativo del clima hanno favorito le migrazioni di massa. Per spostare un essere umano dal suo villaggio ci voleva qualcosa di spettacolare o di irrimediabilmente pressante; qualcosa di più lieve non avrebbe spinto le persone a infagottare le proprie cose e vagabondare in cerca di una vita migliore.

Fino ad oggi, i pochi che si sono spinti fuori dai propri confini sono diventati famosi. Tieni presente che Marco Polo è tuttora famosissimo per aver attraversato il continente eurasiatico per visitare la corte del Gran Khan. Fu straordinario per l’epoca. Pochi altri diari di viaggio ci sono arrivati dall’era pre-moderna. Uno dei più noti è I viaggi di Mandeville scritto in francese nel 1357 e, molto probabilmente, composto da qualcuno che non aveva mai lasciato l’Europa. Mandeville tramanda dei deliziosi (e a volte strani) dettagli sulla vita attorno al globo, incluso quello secondo cui molti etiopi hanno un solo piede: “Il piede è così grande che lo usano per coprirsi dal sole quando si sdraiano a riposare” Ovviamente, ben pochi contemporanei di Mandeville potevano sapere che il mono piede etiope non è mai esistito.

Solo con l’avvento dell’età moderna (e dei suoi viaggi esplorativi) iniziarono ad esserci contatti frequenti tra i diversi continenti. Intrepidi capitani come Cristoforo Colombo o Vasco da Gama, i quali salparono per conquistare il commercio delle spezie, fecero cose straordinarie che li resero famosi fin da subito. Dall’avvento dell’agricoltura fino ai giorni nostri, la vita è stata caratterizzata dall’immobilità. Ci siamo quasi dimenticati di questo oggi, particolarmente in quelle che furono colonie europee nel Nuovo Mondo, dove gli spostamenti sono più fluidi e ciascuno tende a definire la propria prospettiva dal punto di vista di un immigrato. A scuola viene insegnato che i colonialisti europei arrivarono in Nord America spinti dalla voglia di più libertà e opportunità, il che è vero. Ma quello che non viene sottolineato abbastanza è quanto queste persone fossero riluttanti a partire, anche se vivevano nella miseria. I pochi che provarono a migrare dovettero sottostare a durissime prove per stabilirsi nel nuovo territorio. Solo i più intraprendenti o i più disperatamente poveri attraversarono l’oceano. Alla metà del Seicento i prigionieri di Bridewell, noto carcere londinese, si rivoltarono per dimostrare “il loro rifiuto di andare in Virginia”. Nel 1720 ci furono sommosse nelle strade di Parigi per liberare vagabondi, ladri e assassini che erano in procinto di essere deportati in Louisiana.

### _Orizzonti ristretti_

Difficoltà fisiche di comunicazione e trasporto, aumentate da difficoltà linguistiche, mantennero l’azione umana all’interno del cerchio ristretto della località. All’inizio del XX secolo era facile trovare villaggi, in Cina, che, separati da soli pochi chilometri di distanza, parlavano dialetti totalmente diversi, benché fossero villaggi costieri. L’organizzazione su scala locale dell’economia fu penalizzante in termini di mercato e di mancate opportunità. I costi di fabbricazione erano mantenuti alti dalla mancanza di concorrenza. L’accesso ad abilità specializzanti era minimo. Con redditi appena sopra il livello di sopravvivenza, e nessun accesso a capitali esterni o efficienti mercati assicurativi, i piccoli allevatori, praticamente dovunque, erano intrappolati nella povertà. Abbiamo già parlato delle difficoltà imposte ai contadini dalla vita nel villaggio chiuso. Ancora oggi, mentre scriviamo, almeno un miliardo di persone, specialmente in Asia e Africa, sono costrette a provare a sopravvivere con meno di un dollaro al giorno.

## "Tutta la politica è locale"

Forse non è del tutto evidente, ma l’immobilità delle persone (e dei loro beni) ha forgiato il modo in cui vediamo il mondo. Persino quelli che sono disposti ad ammettere che, alla fine del XX secolo, la terra sia effettivamente diventata un luogo piccolo, continuano a pensare in modo completamente influenzato dai concetti della politica dell’industrialismo. Questo è ben evidenziato da uno slogan divenuto popolare tra i movimenti ambientalisti degli anni Ottanta “Pensa globale, ma agisci locale”. È una frase che fa ben intravedere la logica della politica, una logica che si è sempre basata sul potere locale. L’abitudine mentale del pensare in locale è stata plasmata dalle logiche megapolitiche delle società del passato. Tutte le componenti topografiche che diventano barriere o facilitazioni all’esercizio del potere sono locali. Ogni fiume, montagna o isola è locale. Il clima è locale. La temperatura, le piogge e ogni cambiamento climatico che sperimenti scalando una montagna sono cose locali. Ogni microbo che circola, circola da qualche parte e non da un’altra. Non stupisce che la tirannia del luogo permei ogni nostra idea su come una società debba organizzarsi e funzionare. I vantaggi di forza che hanno dato ad un gruppo (o ad un altro) il monopolio locale dell’uso della violenza hanno avuto origine in qualche luogo e tendevano a diminuire man mano che ci si avvicinava ai margini della condizione megapolitica che li aveva originati. Questo è il motivo per cui non è mai esistito un governo mondiale. Anche se l’importanza territoriale nell’esercizio della forza è stata raramente resa esplicita, alcuni fautori dell’obbligo di redistribuzione del reddito umano avevano iniziato a sentire il diminuire dell’importanza della località già negli anni ’30. Videro, nel sistema di trasporto moderno, una divisione fisica tra il ricco e il povero. Questa paura fu colta da John Dos Passos in “The Big Money”: “il vagabondo siede ai lati dell’autostrada, distrutto e affamato. Sopra di lui, vola un aeroplano transcontinentale pieno di ricchi manager. La classe ricca ha conquistato l’aria, la classe povera la strada: non c’è più nessun legame tra di loro, sono due nazioni distinte.” Questo è un altro modo per dire che i miglioramenti nel trasporto ridussero le possibilità estorsive dando, alle persone di successo, la possibilità di scegliere i luoghi dove andare a vivere. Ovviamente il vagabondo a bordo strada non poteva chiedere l’elemosina all’aeroplano che volava sopra la sua testa. Le tendenze osservate da Dos Passos sessant’anni fa stanno diventando sempre più marcate.

### _Trasporto di massa_

Nel1995, milioni di persone attraversavano i confini di qualche parte del mondo tutti i giorni. Questo rappresenta un grandissimo cambiamento col passato. Prima del XX secolo, il viaggio era così infrequente che molti confini erano semplicemente delle frontiere ideali, non vere e proprie barriere al transito. I passaporti non esistevano. Lo sviluppo di voli transoceanici, treni e altre moderne forme di trasporto hanno fatto aumentare gli spostamenti in modo drastico. Ma questi spostamenti sono diventanti via via sempre più regolamentati dai governi, i cui poteri sono stati aumentati dagli stessi miglioramenti nei trasporti e nelle comunicazioni che hanno reso i viaggi civili più economici e semplici. L’avvento del cinema, e ancor più della televisione, ha fatto aprire orizzonti nuovi e ha stimolato viaggi e immigrazione. Ma, ancora oggi, le fondamenta della società e delle istituzioni sono rimaste ancorate alla località.

“Per evitare la mancanza di nerbo, per la quale la storia ha ben poca pietà, dobbiamo avere il coraggio di seguire i dati tecnici alla loro logica conclusione” ARTHUR C. CLARKE

## L'errore delle aspettative minime

La connessione tra la nostra immaginazione e la geografia è ancora così forte che, alcuni esperti, esaminando internet nel 1995, trassero la conclusione che avesse pochissimo potenziale commerciale e praticamente nessuna importanza sociale, se non per chattare o per offrire pornografia a basso costo. I più dubbiosi dell’importanza economica del cyber-spazio sono i colonnelli Blimps dell’Era dell’Informazione. La loro compiacenza rivaleggia con quella dell’establishment britannico che affrontava il declino dell’impero negli anni ’30. Quando le élite si sentono in pericolo, la loro prima reazione è il rifiuto. Questo è evidenziato dalla bieca speranza che internet non sarebbe valso mai molto, speranza sostenuta anche da alcune autorità che avrebbero dovuto conoscerlo più approfonditamente. Ci riferiamo al lavoro di David Kline e Daniel Burstein, Road Warriors: Dreams and Nightmares Along the Information Highway.

Il loro rifiuto di capire il potenziale economico di internet è una prova aggiuntiva al fatto che essere tecnicamente ben informati non è sinonimo della capacità di capire le conseguenze di una tecnologia. Anche i più esperti osservatori del passato hanno fallito nel capire le conseguenze di una nuova tecnologia. Un parlamentare britannico nel 1878 disse, della lampada ad incandescenza di Edison, che era un’idea “buona per i nostri amici d’oltreoceano, …ma senza nessun valore per degli uomini di scienza”

Lo stesso Thomas Edison, uomo visionario, pensava che il fonografo da lui inventato sarebbe stato utilizzato per lo più da uomini d’affari per la dettatura. Poco prima che i fratelli Wright dimostrassero che l’aeroplano potesse volare, il noto astronomo americano Simon Newcomb, spiegò perché un oggetto più pesante dell’aria non potesse volare. Egli disse “La dimostrazione che nessuna sostanza conosciuta, nessun meccanismo conosciuto e nessuna forza nota possano essere messe insieme per creare una macchina grazie alla quale un uomo possa volare per lunghe distanze, è completa e fattuale per quanto possano essere complete e fattuali le dimostrazioni di qualsiasi fatto della fisica.” Subito dopo che i primi aeroplani ebbero iniziato effettivamente a volare, un altro noto astronomo, William H. Pickering, spiegò al grande pubblico perché i voli commerciali non avrebbero mai preso piede:

    “L’opinione popolare spesso immagina giganti macchinari volanti che attraversano l’Atlantico trasportando innumerevoli passeggeri come fanno i battelli a vapore…E’ ovvio che con i nostri attuali apparecchi non c’è speranza di competere con la velocità dei nostri treni e delle nostre automobili”

Abbiamo già evidenziato, precedentemente, un’altra profezia ampiamente errata sul potenziale di una nuova tecnologia; la previsione della Mercedes, agli inizi del XX secolo, che non ci sarebbero state più di un milione di automobili in tutto il mondo. Loro conoscevano più cose sulle automobili rispetto a chiunque altro, ma non potevano sbagliarsi di più sull’impatto dell’automobile nella società. Data per assodata la tradizione per questi errori grossolani, non c’è da sorprendersi che molti osservatori sono lenti nel cogliere le implicazioni più importanti delle nuove tecnologie informatiche. Implicazioni che renderanno possibile trascendere il luogo e la territorialità. Le nuove tecnologie creano, per la prima volta, un infinito regno non terrestre per le attività economiche. Questo apre la possibilità di esplorare le nuove frontiere della cyber-economy, ci dà la possibilità di “pensare globale e agire globale”. Questo capitolo spiega il perché.

## Oltre il locale

L'uso delle tecnologie informatiche sta rapidamente rimpiazzando il prodotto fisico nella gerarchia delle più importanti fonti di profitto, e questo ha e avrà importanti conseguenze. Le tecnologie informatiche rompono il legame tra potenziale profitto e territorialità. Man mano che una sempre maggior parte del valore di prodotti e servizi sarà creata aggiungendo ad essi idee e conoscenze, una sempre minor parte potrà essere requisita dalla giurisdizione locale. Le idee possono essere formulate ovunque e propagate al mondo alla velocità della luce. Questo significa che, inevitabilmente, l'economia dell'informazione sarà totalmente diversa da quella industriale. Potremmo concedere ai critici che, effettivamente, l'utilizzo fatto di internet nel 1996 possa sembrare superficiale; dopotutto, non c'è nulla di clamorosamente rivoluzionario nel leggere un articolo di giardinaggio online o comprare una cassa di vino a distanza. Comunque, il potenziale della cyber-economy non può essere giudicato solo dai suoi primi usi, come il potenziale sociale dell'automobile non poteva essere giudicato dal suo impatto nei primi anni del '900.

Crediamo che la cyber-economy si evolverà seguendo diverse fasi:

1. La primigenia manifestazione dell'Era dell'Informazione vedrà internet usato banalmente come un mezzo di scambio di informazioni per facilitare quelle che, però, saranno delle transazioni del tutto simili a quelle dell'era industriale. Virtual Vineyard, ad esempio, uno dei primi cyber-mercanti, semplicemente vende vino da una pagina web. Questo tipo di transazioni non sono sovversive rispetto alle vecchie istituzioni: usano valute a corso legale e hanno luogo in giurisdizioni facilmente identificabili. Un uso simile di internet ha scarsissimi impatti megapolitici.
2. Una fase intermedia degli scambi online vedrà utilizzi delle tecnologie dell'informazione in modi impossibili per l'era industriale, come diagnosi mediche a distanza e telelavoro. Altri esempi di queste nuove applicazioni di potenza computazionale avanzata saranno fatti più avanti. La seconda fase di internet funzionerà ancora entro la vecchia cornice istituzionale, utilizzando valute nazionali e sottomettendosi alla giurisdizione degli Stati-Nazione. I commercianti che utilizzeranno internet per vendere non lo utilizzeranno ancora per proteggere e depositare i propri profitti, solo per guadagnare. Dunque, questi profitti saranno ancora soggetti a tassazione.
3. Una fase più avanzata segnerà il passaggio al vero cyber-commercio. Non solo le transazioni saranno su internet, ma saranno al di fuori della giurisdizione degli stati. I pagamenti saranno fatti in valute informatiche, i profitti saranno depositati presso banche online, gli investimenti saranno affidati a cyber-broker e molte transazioni non saranno soggette a tassazione. A questo punto il cyber-commercio inizierà ad avere conseguenze megapolitiche significative, della tipologia che abbiamo già spiegato. La forza dei governi sull’economia tradizionale sarà trasformata dalla nuova logica di internet. Il potere del regolatore collasserà, le giurisdizioni si rimpiccioliranno, la struttura delle aziende cambierà e così farà il mercato del lavoro.

Questo elenco è solo un abbozzo di quelli che saranno gli eventi che trasformeranno profondamente l'economia.

## La globalizzazione del commercio

Nell'Era dell'Informazione molti dei vantaggi giurisdizionali saranno cancellati dalla tecnologia e ne emergeranno di nuovi. La ripida discesa dei costi delle telecomunicazioni ha già reso superflua la presenza fisica per condurre i propri affari. Nel 1946, tecnologicamente parlando, era già possibile per un investitore londinese piazzare un ordine al suo broker a New York, ma la cosa aveva senso solo per transazioni molto grosse e importanti: una chiamata di tre minuti tra Londra e New York, nel 1946, costava circa 650$, oggi 0,91$. In mezzo secolo il costo di una chiamata intercontinentale è crollato del 99%.

### _Comunicazione convergente_

Presto la differenza tra una chiamata intercontinentale e una urbana sarà minima e minima sarà la differenza tra il tuo telefono, la tua TV e il tuo computer. Saranno tutti dispositivi di comunicazione, distinguibili più dalla forma che dalle funzioni. Sarai in grado di fare una conversazione vocale su internet usando microfono, cuffiette e personal computer oppure sarai in grado di vederci un film. Sarai in grado di rispondere alla tua TV e comunicare una gran quantità di dati attraverso il network fornitoti dal produttore televisivo. Con la sparizione delle differenze comunicative dell'era industriale e con l'abbassarsi dei costi, sempre più servizi ti faranno pagare in base al tempo d'utilizzo piuttosto che per la destinazione del tuo messaggio. Conversazioni e scambio di informazioni a livello mondiale costeranno quanto costava una chiamata urbana nel 1985.

### _Internet senza fili_

Satelliti orbitali e altre tecnologie senza fili trasmetteranno direttamente, avanti e indietro, informazioni al tuo cercapersone, PC portatile o stazione di lavoro, senza interfacciarsi minimamente con la compagnia telefonica locale o con i servizi di TV via cavo. In poche parole internet sarà senza fili. I primi passi verso questa direzione saranno lenti a causa della lentezza del trasferimento dati e a causa delle difficoltà di ricezione di alcuni dispositivi (molti dei quali diventeranno portatili e fatti funzionare da batterie). In ogni caso questi problemi tecnici saranno superati e risolti.

### _Affari senza confini_

Le migliorie in campo computazionale porteranno ad una riduzione nella dimensione dei dispositivi e ad uno scambio di dati molto più veloce. La diffusione dell'uso degli algoritmi di criptazione a chiave pubblica/chiave privata permetterà ai fornitori di servizi, come i sistemi satellitari, di incorporare i pagamenti all'interno del servizio offerto, abbassandone i costi. Simultaneamente al servizio, i venditori saranno in grado di avere un conto di addebito automatico sul loro personal computer.

### _Il telefono diventa una banca_

In futuro potrai guadagnare crediti sul tuo account e averlo sempre con te. Il tuo PC sarà come una filiale della tua banca, permettendoti di fare intermediazione monetaria in tutto il mondo. Con la giusta criptazione nulla, all'interno del tuo PC, potrà essere decifrato o utilizzato in modo improprio. Con il volgere del millennio sarai in grado di transare e concludere affari con tutto il mondo. Dovunque saranno disponibili cellulari senza fili, servizi di TV via cavo o sistemi satellitari sarai in grado di parlare, trasmettere dati e viaggiare, attraverso la realtà virtuale, sopra le frontiere e al di là dei confini, a tuo piacimento. I numeri di telefono che identificano il luogo della chiamata scompariranno e lasceranno spazio a numeri di telefono ad accesso universale che potranno raggiungere chiunque tu voglia sul pianeta.

### _Capire il cinese_

Non solo sarai in grado di parlare mentre invii un fax. Col tempo sarai in grado di comprimere un corso pluriennale di cinese e conversare in lingua con un caposquadra in un'azienda di Shanghai. Non importerà nulla se non saprai parlare la sua lingua, tu parlerai in inglese e lui ti sentirà in cinese e viceversa. La capacità di introdurre tali tecnologie aumenterà significativamente la competizione in quelle regioni dove la lingua e i dialetti sono sempre stati un ostacolo. Quando succederà sarà del tutto ininfluente che il governo cinese vorrà o non vorrà che la tua chiamata venga fatta, non potrà farci nulla.

### _Media su misura_

Più il mondo diventerà piccolo più avrai la possibilità di personalizzare il tuo posto al suo interno. Persino le informazioni che regolarmente ricevi dai media saranno di tua scelta. I mass media diventeranno media individualizzati. Se sei interessato soprattutto agli scacchi, o se sei un appassionato di gatti, potrai modulare il flusso di informazioni che ricevi per essere aggiornato sugli scacchi e sui gatti. Non sarai più alla mercé di Dan Rather o della BBC per le notizie che devi ricevere. Sarai in grado di selezionare e leggere notizie confacenti i tuoi gusti.

### _Dalla produzione di massa alla produzione personalizzata_

Se il notiziario è noioso, potrai accedere a un catalogo virtuale sul web. Se vedrai un paio di pantaloni che ti piacciono, potrai sistemarne le misure quando piazzi l'ordine. Saranno cuciti per adattarsi al tuo corpo da dei robot in Malesia che scansioneranno una tua foto trasmessa loro attraverso internet.

### _Cyberinvestitori_

Potrai usare delle monete virtuali per fare investimenti tanto quanto le userai per pagare per beni e servizi. Se vivrai in una giurisdizione che regola pesantemente le tue opzioni d'investimento, come gli Stati Uniti, potrai scegliere di domiciliare le tue attività in una giurisdizione che ti lascia la libertà di scegliere l'investimento che desideri. Che tu viva a Belo Horizonte o a Cleveland potrai piazzare il tuo investimento alle Bermuda, alle Cayman, a Rio de Janeiro o a Buenos Aires. Con l'evolversi della cyber-economy l'uso delle risorse digitali si amplierà, rendendo ininfluente il luogo dove ti troverai a vivere. Potrai assumere degli esperti che ti aiutino a selezionare i tuoi investimenti e cyber-contabili che li tengano d'occhio in tempo reale.

### _Cultura virtuale_

Quando non starai controllando i dati sui tuoi profitti e perdite potrai fare un tour virtuale del Louvre. Per compiere il tuo viaggio magari dovrai pagare l'equivalente di trenta centesimi di dollaro a Bill Gates, o un visionario qualsiasi che abbia comprato i diritti per i tour virtuali al museo. Mentre ti starai chiedendo se la Mona Lisa aveva problemi ai denti, il tuo computer starà scaricando la traduzione di “The Romance of Western Chamber” di Wang Shifu e quando lo vorrai il tuo sistema di telecomunicazioni personale ti leggerà il testo come fosse un bardo dell'antichità. I programmi di multitasking ti permetteranno di svolgere molte operazioni contemporaneamente.

### _Comprando giurisdizioni su Internet_

Se sarai inspirato dalla tua dose di classici, potrai organizzare un'azienda virtuale che si occupi di produrre rappresentazioni di opere famose da vedere attraverso proiezioni tridimensionali su retina. Al posto che essere proiettate nell'aria, le immagini saranno proiettate direttamente sulla retina del pubblico grazie a laser a bassa intensità. Questa tecnologia, già in sviluppo presso la MicroVision di Seattle, Washington, permetterà a molte persone dichiaratamente cieche di vedere di nuovo. Prima di intraprendere il progetto potrai chiedere al tuo assistente digitale di esaminare le correnti offerte contrattuali di prestatori di protezione per imprese manifatturiere in Malesia, Cina, Perù, Brasile e Repubblica Ceca. Quando sceglierai la giurisdizione potrai poi fissare, nel giro di un'ora, la tua sede alle Bahamas. Seguendo le tue istruzioni, ancora, potrai depositare gli asset liquidi della tua azienda presso una cyber-banca che è contemporaneamente domiciliata a Newfoundland, alle Cayman, in Uruguay, Argentina e Liechtenstein. Se una di queste giurisdizioni proverà a revocare le concessioni operative o proverà a requisire i fondi dei depositanti, i fondi saranno automaticamente trasferiti altrove alla velocità della luce.

# Migliorie qualitative

Molte delle transazioni che presto potrai compiere nel cyber-spazio non sarebbero state possibili nell'era industriale, non solo perché avrebbero dovuto oltrepassare le barriere linguistiche. Inviare il tuo assistente digitale a cercare un articolo scientifico ungherese non ancora tradotto è qualitativamente differente che parlare ad un libraio. Sedere in una classe di Oxford da cinquecento chilometri di distanza è diverso che frequentare lo stesso corso e non potersi allontanare per più di dieci chilometri. Giocare alla roulette all'Hotel de Paris, Monte Carlo è un'esperienza del tutto nuova, se lo puoi fare grazie alle realtà virtuale mentre sei ad un party a Punte del Este in Uruguay.

### _Una vera cybervisita da un cyberdottore_

In tempi brevi, più veloci di quanto molti esperti ora pensino sia possibile, le attività migreranno nell'economia digitale e trascenderanno luoghi e istituzioni. Un giorno non lontano, se avrai mal di stomaco, potrai consultare un medico digitale, un sistema esperto con una conoscenza enciclopedica di sintomi, malattie e antidoti. il cyber-medico accederà alla tua cartella clinica, protetta dalla crittografia, e ti chiederà se il dolore si avverte dopo aver mangiato o prima dei pasti, se è acuto o sordo, persistente o episodico. Il medico digitale farà le stesse domande che oggi fanno i medici in ambulatorio. Potrebbe determinare che bevi troppo vino o non abbastanza. Potresti essere indirizzato a un cyber-specialista. Se avessi bisogno di un'operazione, un cyber-chirurgo a Bermuda potrebbe eseguire l'operazione a distanza con l'ausilio di attrezzature specializzate che effettuano micro-incisioni.

### _Elaborare informazioni sulla vita e sulla morte_

Può sembrare fantascientifico ma molte componenti della cyber-chirurgia sono già operative e altre lo saranno quando questo libro sarà disponibile alla vendita. La General Electric ha introdotto, in 15 ospedali sparsi per il mondo, un nuovo macchinario per la risonanza magnetica (MRT). Il macchinario avrà una fase di tre anni di ricerca e sviluppo e, dopo di ciò, è probabile si diffonderà rapidamente e diventerà la norma in molti tipi di intervento. Questo è solo un esempio, ma uno valido, di come la tecnologia sta cambiando la società. Molti di noi sono familiari con i macchinari per la risonanza magnetica (MRI), grazie ai quali è possibile vedere immagini dei tessuti molli dell’organismo. Riescono a fornire immagini di questi tessuti molto migliori rispetto ai raggi X o agli ultrasuoni e sono diventate fondamentali in molte diagnostiche moderne, particolarmente in quelle relative ai tumori. Questi macchinari hanno, però, due grandi limitazioni al momento: le bobine non permettono l’accesso libero al paziente e hanno potenza ridotta.

### _Cyberchirurgia_

La General Electric ha ridisegnato i macchinari per la risonanza magnetica in modo che possano essere usati sia per la diagnosi sia per i trattamenti. La potenza è stata aumentata di cinque volte e le bobine sono state separate in modo che il paziente non ne sia completamente avvolto. Invece di acquisire un’immagine e utilizzarla per eseguire un intervento chirurgico, il chirurgo sarà in grado di vedere ciò che sta facendo mentre lo fa. I macchinari MRT saranno combinati con tecniche di chirurgia micro-invasiva grazie alle nanotecnologie. Invece che fare grandi incisioni con il bisturi, il chirurgo farà delle piccole incisioni con delle sonde che utilizzerà per controllare l’operazione. Sarà possibile operare guardando uno schermo piuttosto che guardare dentro al corpo del paziente. Teoricamente le sonde potranno essere guidate a distanza e saranno in grado di distruggere i tumori con laser di precisione o sistemi di congelamento criogenico.

Tutto ciò permetterà operazioni che oggi sono impossibili, in modo particolare nel campo della neurochirurgia dove, spesso, i tumori sono situati molto vicino a parti essenziali del cervello. Molti studiosi pensano che il bisturi da sala operatoria sarà considerato un oggetto da museo nel 2010. Se questa notizia sarà vera sarà un’ottima notizia per il paziente: operazioni che durano ore saranno svolte nel giro di minuti e il decorso post-operatorio sarà molto più semplice e veloce. Ma cosa succederà a medici e chirurghi?

### _Meno chirurghi che fanno di più_

Ci sarà una rivoluzione nella chirurgia: pochi chirurghi saranno in grado di fare più operazioni in meno tempo. È probabile che le compagnie assicurative sanitarie e i pazienti chiederanno le statistiche ai chirurghi. I pazienti vorranno andare dai chirurghi con le migliori statistiche, soprattutto se la loro è una condizione di vita o di morte. In alcuni casi i migliori chirurghi potranno operare a distanza, magari risiedendo in giurisdizioni dove le tasse sono più basse e dove i tribunali non emettono richieste di risarcimento esorbitanti per negligenza professionale.

### _Avvocati digitali_

Prima di accettare di eseguire un’operazione, il chirurgo esperto probabilmente chiamerà un avvocato digitale per redigere un contratto istantaneo che specifica e limita la responsabilità in base alla difficoltà dell’operazione, ricavata dalle immagini della risonanza magnetica. Gli avvocati digitali saranno sistemi di recupero informazioni che automatizzeranno la selezione delle disposizioni contrattuali e utilizzeranno l’intelligenza artificiale per redigere contratti personalizzati che soddisfino le condizioni legali transnazionali. I partecipanti delle transazioni di alto valore, non solo sceglieranno partner adatti per i loro affari, ma cercheranno anche un domicilio adatto per effettuarle.

### _Consultazione d'emergenza_

Per continuare l’esempio della cyber-chirurgia, la tecnologia dell’Era dell’Informazione metterà un premium sulle migliori competenze chirurgiche, come farà in qualsiasi altro ambito. I pazienti sono stati disposti a pagare un premium fin dall’invenzione del bisturi, ma un mercato imperfetto e una carenza di conoscenza hanno reso difficile la ricerca del miglior chirurgo in casi d’emergenza. Ma le cose cambieranno con l’Era dell’Informazione: un paziente che avrà bisogno di un’operazione d’urgenza potrà sguinzagliare i suoi assistenti digitali alla ricerca dei dieci migliori chirurghi disponibili ad eseguire un’operazione a distanza; potrà valutarne i risultati precedenti e chiedere loro un preventivo. Tutto questo nell’arco di pochissimi minuti. La conseguenza di ciò sarà il fatto che il 10% dei migliori chirurghi avrà la maggior parte della quota di mercato e i chirurghi meno capaci si concentreranno sul mercato locale residuo. Questo esempio ti fa capire come le tecnologie libereranno queste questioni vitali dalla tirannia del luogo. In tutte le attività che richiedono meno tecniche specifiche e dove il fallimento è meno rischioso, l’economia virtuale prospererà ancora più rapidamente.

“La politica finanziaria dello Stato assistenziale richiede che non ci sia modo per i proprietari della ricchezza di proteggersi” ALAN GREENSPAN

## La svalutazione della coercizione

In quasi tutte le aree competitive, incluse la maggior parte delle attività d’investimento mondiali, lo spostamento delle transazioni nel cyber-spazio sarà guidato dalla volontà di sfuggire a tassazioni predatorie, inclusa la tassa che l’inflazione pone sulla testa di chi accumula la propria ricchezza in valute nazionali.

### _Sfuggire dal racket della protezione_

Non hai bisogno di ragionare molto sulle megapolitiche dell’Età dell’Informazione per capire che, nelle nuove frontiere del cyber-spazio, la tassazione predatoria e l’inflazione imposta sui propri cittadini dalle più ricche nazioni industrializzate non sarà più considerabile competitiva. Presto, con il volgere del millennio, chiunque si trovasse a pagare tasse a ratei come quelli odierni lo starà facendo per sua personale scelta. Come ha scritto Frederic C. Lane, la storia ci ha mostrato che “alle zone di frontiera, così come in mare aperto, dove nessuno riesce a mantenere un monopolio duraturo nell’uso della violenza, i mercanti riescono ad evitare tasse più alte di quelle necessarie alla loro protezione”. La cyber-economy fornisce proprio questa alternativa e nessun governo sarà in grado di monopolizzarla e, soprattutto, grazie alle tecnologie in essa contenute, nessun governo potrà offrire un servizio di protezione migliore e più efficace.

### _Meglio 55 dollari che 55 milioni_

Per chi ha introiti alti, la tassazione coercitiva, nelle nazioni ricche, è sconcertante. Prova a chiedere a qualsiasi persona per strada se sia disposta a spostarsi a vivere alle Bermuda per 55 milioni di dollari (il risparmio in tasse calcolato su un reddito alto). La domanda ha una sola risposta ovvia e ci fa tornare in mente Mark Twain in procinto di decidere se passare la serata, nudo, con Lillian Russel o con il generale Grant in alta uniforme. Mark non ci mise tanto a decidere.

Coloro che risiedono nei senili Stati-Nazione assistenziali, come gli Stati Uniti, potrebbero essere meno svegli, ma solo perché non hanno ancora ben chiara la scelta che si troveranno ad affrontare. Col tempo lo saranno. Tu (o qualsiasi altra persona motivata a vivere una vita migliore) conoscerai l’attrazione fatale del ridurre le perdite causate dalla tassazione predatoria. Ti basterà semplicemente spostare le tue transazioni nel cyber-spazio.

Ovviamente questo, in molte nazioni, sarà reso illegale. Ma le leggi raramente riescono a resistere all’innovazione. Negli anni ’80 era illegale, negli Stati Uniti, inviare un fax. L’ U.S. Post Office considerava il fax una sorta di corrispondenza via lettera moderna e pretendeva di averne, dunque, il monopolio. Furono emanate leggi che obbligavano a dirottare tutte le comunicazioni via fax all’ufficio postale più vicino, di modo che fossero consegnate come normale posta cartacea. Non sappiamo dire se mai qualcuno abbia rispettato questa legge e se anche è accaduto è stata un’assoluta minoranza. I vantaggi nell’operare nell’emergente cyber-economy sono comunque molto più avvincenti del bypassare l’ufficio postale per mandare un fax. La diffusione di massa della crittografia a chiave pubblica/chiave privata ti permetterà di concludere transazioni ovunque desideri.

Come ha scritto James Bennet, editore tecnologico di Strategic Investment: far rispettare determinate leggi e particolari tasse è diventata una cosa pesantemente dipendente dalla sorveglianza sulle comunicazioni e sulle transazioni. Quando sarà fatto il passo logico successivo e i servizi bancari offshore offriranno la possibilità di comunicare in modo criptato, le transazioni finanziarie saranno impossibili da spiare. Anche se le autorità attaccheranno la banca offshore o ne ruberanno i registri sarà per loro impossibile identificare i clienti”

In un modo mai visto precedentemente, gli individui saranno in grado di scegliere dove domiciliare le loro attività economiche e quante e quali tasse desidereranno pagare. Molte delle transazioni dell’Era Informatica non avranno nessuna giurisdizione e questa cosa incrementerà lo spostamento delle persone e delle attività in quei luoghi come Bermuda, isole Cayman, Uruguay, dove non ci sono imposizioni e coercizioni sul commercio.

### _Dal monopolio alla competizione_

I governi si sono abituati a imporre servizi di protezione che sono, secondo le parole di Frederic C. Lane, “di bassa qualità e oltremodo costosi”. Questa abitudine si è sviluppata nel corso di secoli e secoli di monopolio. Le tasse possono essere (e sono state) imposte senza grosse difficoltà su chiunque proprio perché i governi hanno avuto un monopolio, più o meno assoluto, sul dominio della coercizione. Questa tradizione sarà spazzata via dalle nuove megapolitiche del nuovo millennio. La crittografia renderà facile proteggere le transazioni e già oggi, un buon programma di crittografia come PGP, costa meno delle commissioni che si prende un broker per gestire le tue transazioni.

Le nuove tecnologie informatiche potranno difendere i beni nel cyber-spazio a costi molto bassi. Se oggi il governo ti chiede 55 milioni di dollari nel corso di una vita per offrirti la sua protezione, i partecipanti alla cyber-economy potranno difendersi al costo di, forse, 55 dollari. Algoritmi di criptazione facili da usare (e la possibilità di commerciare con tutto il mondo) saranno garanzia di protezione contro la più grande forma di predazione: lo Stato.

Ciò non vuol dire che i governi territoriali saranno completamente fregati. Saranno ancora in grado di sfruttare la vulnerabilità all’attacco fisico per imporre tasse o per impedire che i ricchi possano sfuggire alle requisizioni. Oppure potranno rinforzare l’esazione delle tasse sui consumi. Comunque la protezione, il più importante servizio che il governo fornisce, sarà messa in competizione. La cifra che le persone produttive pagano per la protezione sarà sempre meno facilmente requisibile e ridistribuibile da parte delle autorità. Le tecnologie porteranno gran parte della ricchezza mondiale fuori dalle grinfie degli stati. Questo ridurrà il costo di ogni scambio, abbassando nettamente ciò che la storica Janet Abu-Lughod definisce “la proporzione di tutti i costi” che altrimenti dovrebbe essere “allocata per pagare tributi, dazi e la semplice estorsione”.

È stato raro nel corso della storia trovare governi veramente in competizione. Quando questo è accaduto è accaduto perché i governi erano deboli e le tecnologie simili tra le diverse giurisdizioni. Come suggerito da Lane, il principale fattore che affligge la profittabilità in quelle condizioni tende ad essere la differenza di costi di protezione pagati dai vari imprenditori. Il mercante medievale che era obbligato a pagare venti talleri per portare la sua merce al mercato non poteva competere col mercante che era obbligato a pagarne solo quattro. Condizioni simili torneranno ad essere presenti nell’Era dell’Informazione. La profittabilità non sarà più calcolata sul vantaggio tecnologico, ma dal tuo successo nel minimizzare i costi che sei costretto a sostenere per avere protezione.

Questa nuova dinamica economica è in contraddizione netta con il desiderio dei governi, ereditato dall'era industriale, di imporre i propri servizi di protezione in regime di monopolio. Piaccia o non piaccia sarà tecnicamente impossibile vedere il vecchio sistema coercitivo nel nuovo sistema competitivo dell'Era dell'Informazione. Qualsiasi governo che insistesse nel gravare sui suoi cittadini con tasse fuori mercato li vedrà semplicemente sparire insieme alle loro ricchezze. L'incapacità degli attuali stati assistenziali di diminuire le tasse verrà, dunque, automaticamente corretta: vivere in località dove i governi tassano troppo sarà, banalmente, un'attività fallimentare.

“...poiché il re, con la sua prerogativa, può creare denaro di qualunque materia e forma gli piaccia e imporne lo standard, così può cambiare il denaro in circolazione nella sostanza e nell'apparenza, e aumentarne o svilirne il valore, o annullarlo completamente”
DA UNA DECISIONE DELLA CORTE INGLESE, 1604

## La morte del signoraggio

Non solo i governi perderanno il potere di tassare molte delle forme di reddito e di capitale, perderanno anche il loro potere coercitivo sul denaro. In passato molte transazioni megapolitiche sono state associate a cambiamenti nelle caratteristiche del denaro. L'introduzione della coniazione ha reso possibile il fiorire dell'economia nell'antichità, fino a culminare nel periodo della nascita di Cristo. I cosiddetti secoli bui furono contraddistinti da una pressoché totale sparizione delle zecche.

Mentre la moneta romana continuava a circolare, la quantità di denaro diminuiva contestualmente al commercio, in una sorta di circolo vizioso che si autoalimentava. La rivoluzione feudale coincise con la reintroduzione della moneta, della coniazione, delle cambiali e di altri sistemi che favorivano le transazioni commerciali. In particolare, la crescita di produzione di argento, in maggior parte proveniente da Rammelsberg in Germania, favorì la circolazione del conio: un ottimo lubrificante per le transazioni commerciali. La più importante rivoluzione in campo monetario, prima dell'Era dell'Informazione, è arrivata con l'avvento dell'industrialismo e del moderno Stato-Nazione.

Grazie al suo controllo, lo Stato moderno, ha potuto affermare il suo potere sul denaro e ha iniziato a fare affidamento sempre più ad una tecnologia peculiare dell'industrialismo: la stampa. Grazie alle sue caratteristiche, la macchina da stampa, si prestava perfettamente alla creazione di carta moneta e, autorafforzandosi a vicenda, la carta moneta ha aumentato significativamente il potere dello Stato, grazie al fatto che, ora, la valuta poteva essere prodotta a piacimento e si poteva arbitrariamente decidere chi poteva accumulare ricchezza e chi no. Come ha scritto Abu-Loghod: “Quando la carta moneta sostenuta dallo Stato diventa l'unica valuta a corso legale, la possibilità di accumulare ricchezze per chi è in opposizione o è indipendente rispetto allo stato diventano minime.”

## Cyber-moneta

Il cyber-commercio porterà sicuramente ad una cyber-moneta, è inevitabile. Questa moneta azzererà la possibilità, per gli Stati-Nazione, di decidere chi potrà diventare ricco o meno. L'espropriazione tramite inflazione sarà resa impossibile dalle nuove tecnologie informatiche applicate alla cyber-moneta. Presto potrai regolare qualsiasi transazione su internet nello stesso preciso istante nel quale la effettui, grazie alla cyber-moneta. Questa nuova moneta, che sarà fondamentale nel cyber-commercio, sarà una sequenza di numeri primi crittografati, unici, anonimi e verificabili che potranno regolare qualsiasi transazione e saranno divisibili nella più piccola frazione di valore. Questa moneta sarà commerciabile, premendo un tasto, in un mercato sconfinato e dal valore multimiliardario.

### _Fare affari senza il dollaro_

Ovviamente questo commercio sarà denazionalizzato. Quando il Sovrano Individuo potrà operare attraverso i confini in un regno senza contraltare fisico, non sarà più disposto a tollerare che un governo territoriale possa rubargli ricchezza tramite inflazione. E perché dovrebbe? Il controllo della moneta passerà di mano, dalla stanza dei bottoni al libero mercato. Qualsiasi privato o qualsiasi azienda potrà facilmente svendere la valuta che appaia in pericolo di deprezzamento, poiché non sarà più possibile imporre un'unica valuta a corso legale.

### _Ridurre gli svantaggi del baratto_

Sarai in grado di scambiare valore con qualsiasi mezzo desideri nella cyber-economy. L'economista premio Nobel E.A. Hayek ha detto:” non c'è una chiara distinzione tra ciò che è moneta e ciò che non lo è. Benché di solito diamo per scontato ci sia una linea decisa tra ciò che è moneta e ciò che non lo è (e la legge solitamente cerca di fare una tale distinzione), considerati gli eventi causali del sistema monetario, non c'è una distinzione netta. Quello che notiamo, invece, è un continuum nel quale, oggetti di varia liquidità, o con valori che possono variare indipendentemente l'uno dall'altro, sfumano tra di loro nella misura in cui funzionano come denaro”.

Le monete digitali nei sistemi globali renderanno ogni oggetto, seguendo il continuum di Hayek, molto liquido; ad eccezione della carta moneta governativa. Una conseguenza sarà che il baratto diventerà molto più pratico. Un numero crescente di servizi e prodotti sarà offerto in cambio di altrettanti servizi e prodotti e, siccome questi saranno usufruibili e acquistabili da tutto il globo, saranno sempre ampiamente liquidi.

Uno dei principali inconvenienti del baratto è sempre stata la doppia coincidenza dei desideri: in un mercato locale è difficile che due persone con desideri complementari si possano incontrare. Se ho bisogno di scarpe nuove e posso barattarle con formaggio, l'unica soluzione che ho è trovare un calzolaio che desideri mangiare del formaggio. Il denaro è nato per risolvere questo problema e ci è ampiamente riuscito. Ovviamente il suo valore continuerà nella cyber-economy ma anche il baratto, portato in un mercato globale, potrà trovare un minore ostacolo nella coincidenza dei desideri.

### _Non soggetto a contraffazione_

Benché la carta moneta governativa rimarrà in circolazione come mezzo di scambio residuale per i poveri e per i non informatizzati, la moneta per le transazioni di grande valore sarà privatizzata. La cyber-moneta non sarà denominata solo in unità di valore nazionali come la carta moneta del periodo industriale. Probabilmente sarà definita in termini di grammi o once d'oro, finemente divisibili come l'oro stesso, oppure in termini di altre riserve di valore.

Anche laddove verranno usati differenti tipi di misurazione dei prezzi o alcuni tipi di transazioni continueranno ad essere denominate in valute nazionali, la cyber-moneta servirà le persone in modo molto migliore rispetto a quanto le valute nazionali abbiano mai fatto. Il miglioramento delle capacità di calcolo renderà molto facile adeguare i prezzi ai vari mezzi di scambio.

A differenza della carta moneta emessa dai governi durante il gold standard, che potevano essere contraffate e duplicate a piacimento, il nuovo gold standard digitale o il suo equivalente nel baratto, saranno sostanzialmente impossibili da contraffare per la fondamentale regola matematica secondo la quale è impossibile svelare i fattori di un prodotto di numeri primi di molte migliaia di cifre.

I nomi delle valute come peso o sterlina(pound) riflettono il fatto che hanno avuto origine come misure di peso di quantità specifiche di metalli preziosi: la sterlina inglese era, in origine, una sterlina (un pound) d'argento. Infatti la carta moneta occidentale nasce come ricevuta di un deposito presso una banca di una certa quantità di metalli preziosi.

I governi che emettevano queste ricevute ben presto scoprirono che potevano stamparne molte di più rispetto ai reali depositi in metalli preziosi poiché era impossibile, per l'individuo, distinguere una ricevuta di deposito da un'altra. A parte i numeri di serie, ogni ricevuta era identica all'altra, un fatto che ha ingolosito governi, falsari e politici ad inflazionare queste ricevute (carta moneta) requisendo, di fatto, la ricchezza dai reali possessori che avevano depositato il metallo prezioso.

La cyber-moneta sarà impossibile da falsificare e quindi sarà impossibile per chiunque rubare ricchezza tramite inflazione. La nuova moneta dell'Era dell'Informazione restituirà il controllo del mezzo di scambio ai proprietari di ricchezza (che ovviamente desiderano mantenerla) e lo toglierà agli stati, che invece desiderano requisirla.

### _Il costo di transazione della valuta "gratuita"

L’uso di questa moneta ti libererà dal potere coercitivo dello stato. In precedenza abbiamo citato il deprimente risultato degli Stati-Nazione nel mantenere il valore delle valute nazionali nel corso degli ultimi cinquant’anni. Il marco tedesco, la valuta che meglio ha performato rispetto alle altre, ha perso il 71% del suo valore dal 1949 al 1995. Il dollaro, valuta di riserva mondiale, nello stesso periodo ha perso l’84% del suo valore.

Questo dà l’idea della ricchezza che gli stati hanno potuto rubare grazie al loro monopolio territoriale. È bene tenere a mente che non c’è alcuna necessità intrinseca che la valuta si deprezzi o che il costo nominale della vita aumenti ogni anno. È il contrario.

La sfida tecnica del mantenimento del potere d’acquisto è banale: puoi vederlo semplicemente osservando il potere d’acquisto dell’oro sul lungo periodo. Tra il 1949 e il 1995, quando anche la valuta migliore del dopoguerra perdeva i tre quarti del suo valore, il potere d’acquisto del metallo giallo, al contrario, aumentò. Come documentato dal professor Roy W. Jastrom nel suo libro The Golden Constant, l’oro ha mantenuto il suo potere d’acquisto, con leggere fluttuazioni, fin da quando sono disponibili registri dei prezzi affidabili; nel caso dell’Inghilterra fin dal 1560.

Le valute nazionali legate all'oro hanno mantenuto il loro potere d'acquisto anche quando le esigenze militari non erano pressanti. Il valore della sterlina britannica salì, piuttosto che scendere, durante il relativamente pacifico XIX Secolo, anche se il suo valore era debolmente legato alle riserve d'oro. Le nuove condizioni megapolitiche dell'era dell'Informazione rendono possibile, non un debole collegamento, come il gold standard, ma uno molto più resistente, rinforzato dalle vaste risorse informatiche e computazionali in mano agli utilizzatori.

“Il danno che riceverebbero nel perdere ogni loro attività in caso di fallimento nel soddisfare le aspettative (e puoi star sicuro che ogni organizzazione governativa abuserà della sua posizione per manipolare i prezzi dei materiali grezzi) garantirà una ben migliore salvaguardia di qualsiasi altra possa essere ideata contro il monopolio governativo” FRIEDERICH A. VON HAYEK

### _Privatizzare la moneta_

Friederich von Hayek disse, nel 1976, che l'uso di una valuta competitiva e privata avrebbe eradicato l'inflazione. Senza che il corso legale obblighi ad accettare una moneta inflattiva all'interno della sua giurisdizione, sostenne Hayek, la competizione di mercato spingerà il fornitore della moneta privata ad impegnarsi per mantenerne il potere d'acquisto. Qualsiasi fornitore privato di moneta che non riuscisse a mantenerne il potere d'acquisto vedrebbe sparire i propri clienti e il proprio business. L'evoluzione di monete crittografiche porterà la teoria di Hayek alla realtà.

La teoria della moneta libera non è una mera speculazione accademica; monete private in competizione tra loro sono circolate in Scozia dai primi del '700 fino al 1844. In questo periodo la Scozia non ebbe una banca centrale e c'erano ben poche regolamentazioni e restrizioni all'accesso al mercato bancario. Le banche private prendevano i depositi ed emettevano la loro moneta privata collateralizzata da lingotti d'oro. Come ha scritto il professor Lawrence White, il sistema funzionava bene: era più stabile e meno soggetto all'inflazione rispetto al sistema bancario, ampiamente regolamentato e politicizzato, utilizzato in Inghilterra nello stesso periodo di tempo.

Michael Prowse del Financial Times ha descritto così il sistema bancario scozzese: “C'erano poche frodi e non c'era evidenza di riserva frazionaria né di riserva eccessiva. I crolli bancari erano rari e poco contagiosi. Le banche private avevano il rispetto dei cittadini e fornivano una solida base alla crescita economica che, in quel periodo, fu migliore rispetto a quella inglese”

Ciò che ha funzionato bene sotto le condizioni tecnologiche del XVIII e XIX Secolo funzionerà ancora meglio con le tecnologie del XXI Secolo. Presto sarai in grado di concludere affari con una moneta digitale fornita da un privato. Un'istituzione con una reputazione ben più alta di qualsiasi governo, come una compagnia mineraria o la Swiss Bank Corporation, potranno creare ricevute crittografiche per ogni lingotto d'oro in loro possesso. Queste ricevute saranno scambiate come denaro impossibile da contraffare o inflazionare. L'oro digitale supererà alcuni dei problemi che, in passato, impedirono l'uso diretto dell'oro fisico. Presto non sarà più sconveniente, ingombrante o pericoloso condurre grandi affari direttamente in oro.

Le ricevute digitali non sono pesanti da trasportare, infatti la loro esistenza fisica è solo un elaborato insieme di codice crittografico e sono semplici da dividere in unità sempre più piccole (cosa impossibile per l'oro. Una volta raggiunte dimensioni troppo piccole, risulta difficile distinguerne il peso se non con strumentazioni specifiche e costose).

La moneta digitale faciliterà i micro-pagamenti e ciò darà vita a nuovi business che si specializzeranno nella distribuzione di informazioni di basso valore. I venditori di queste informazioni saranno pagati attraverso degli schemi di registrazione del debito che abbatteranno i costi transazionali esistenti. Se i costi transazionali supereranno il valore della transazione, la stessa non avrà luogo. L'uso della cyber-moneta permetterà transazioni rapide e di basso valore: come abbiamo già detto, potrai pagare a Bill Gates (o a chiunque ne abbia i diritti) l'equivalente di un penny per il tuo tour virtuale del Louvre.

Moltiplica questa cosa per cento, mille o un milione: la realtà virtuale creerà delle infinite possibilità per micro-transazioni di basso valore. Un giorno potrai rigiocare la finale dei Mondiali del '82 pagando delle micro-royalties ai calciatori la cui immagine sarà usata per far sembrare verosimile la realtà virtuale.

## Eradicare l'inflazione

Queste saranno solo alcune delle possibilità future, ma la più grande opportunità sarà quella di porre fine all'inflazione e all'esposizione in leva del sistema finanziario. Le implicazioni economiche sono profonde. L'impennata inflattiva del XX Secolo, come abbiamo detto in Blood in the Streets e The Great Reckoning, fu intimamente connessa con la bilancia del potere mondiale. L'aumento del ricorso alla violenza implicò una sempre maggior necessità di spese militari le quali, a loro volta, imposero sforzi sempre maggior per requisire ricchezza.

I governi scoprirono che potevano imporre una tassa annuale nascosta a tutti quelli che detenevano valuta nazionale; questa tassa annuale sulla ricchezza può essere vista come un dazio transazionale per permettere agli utilizzatori di moneta nazionale di mantenere ricchezza in una forma comoda per chi la emette. Immaginare l'inflazione come un dazio transazionale per la comodità di detenere moneta potrebbe essere inusuale, ma pensaci meglio: durante l'era industriale siamo diventati così assuefatti all'idea che la fornitura della moneta sia un servizio per il quale non paghiamo direttamente, che è facile scordarsi che i fornitori di dollari, pesos, sterline, franchi e così via si fanno pagare, e profumatamente, attraverso l'inflazione.

I costi derivati dall'inflazione di queste transazioni sono variati molto negli ultimi cinquant'anni, da un minimo del 2,7% annuo del Marco tedesco a percentuali pericolosamente vicine al 100%. Per esempio, tra il 1960 e il 1991, quanto il presidente Manem lanciò la riforma monetaria in Argentina, il paese era stato colpito da un' inflazione a diciassette zeri. Se tutta la ricchezza mondiale fosse stata convertita in pesos argentini e seppellita nel 1960, nel 1991 non sarebbe valsa lo sforzo di dissotterrarla.

L'esempio argentino è un indicatore importante per il prossimo millennio. Le valute non saranno più inflazionate perché gli Stati-Nazione non saranno più in grado di farlo. La fine dell'inflazione porterà via con sé anche i guadagni immeritati che realizzavano i fornitori monopolistici della moneta. Se i profitti distorti dal sistema inflazionistico non saranno più possibili, bisognerà trovare un altro modo per pagare i fornitori di moneta. Molto probabilmente ci saranno dei costi molto più espliciti e noti, per esempio un costo dell’1% annuo. È un prezzo basso se comparato ai costi delle monete nazionali, che oggi variano dal 2,7% al 99%. Anzi, ancor di più, se pensiamo che probabilmente i prezzi scenderanno in futuro, grazie al fatto che spariranno i monopoli e la competizione sarà globale.

### _Contrarre la leva finanziaria_

L'emergere delle valute digitali non solo affosserà l'inflazione una volta per tutte; ridurrà anche la leva finanziaria del sistema bancario mondiale. La possibilità per le persone di bypassare le autorità e scambiare valore in tutto il mondo attraverso internet avrà conseguenze mai ipotizzate prima nella globalizzazione dei mercati. Tutto ciò sarà ben oltre la capacità coercitiva dei governi. Quando i governi non potranno più svalutare la moneta stampandone a piacimento o defraudare i risparmiatori espandendo il credito a loro desiderio attraverso il corrotto sistema bancario, perderanno gran parte della loro capacità di requisire indirettamente le risorse.

### _Alti tassi d'interesse_

Questo creerà ovvi dilemmi per i governi occidentali. Dovranno affrontare una grave perdita di guadagni derivanti dalla tassazione e l'impossibilità di utilizzare la leva monetaria. Allo stesso tempo dovranno accollarsi ancora i debiti per la spesa sociale ereditati dall’era industriale; ci si dovrà quindi aspettare un’intensa crisi fiscale con molti danni collaterali sulla società; danni che esplicheremo nei prossimi capitoli. I debitori saranno stritolati quando i debiti a lungo termine contratti sotto il vecchio sistema saranno liquidati e i crediti agevolati saranno prosciugati.

### _Trasformato dalla competizione_

I governi che si troveranno ad affrontare una seria concorrenza al loro monopolio sulla valuta probabilmente tenteranno di scoraggiare l’acquisto di cyber-monete serrando i crediti od offrendo alti tassi d’interesse a chi voglia mantenere la valuta nazionale. Alcuni governi tenteranno di ri-monetizzare l’oro come altro espediente per combattere la concorrenza delle valute private. Potrebbero correttamente arguire di poter avere un maggior profitto dal signoraggio sull’ormai perduto gold standard rispetto al guadagno che avrebbero se le monete nazionali venissero completamente soppiantate dalle valute private.

Ma non tutti i governi agiranno allo stesso modo. Quei governi situati in quei luoghi dove l’uso di Internet non è molto diffuso, opteranno per la cara e vecchia iper-inflazione durante le prime fasi della cyber-economy. Queste manovre non consentiranno ai governi di requisire risorse ai ricchi ma avranno effetto sulle fasce più povere e con meno possibilità di accesso alla cyber-economy. I governi che agiranno in questo modo, comunque, prenderanno in prestito le cyber-monete sul mercato internazionale.

Altri governi invece si adatteranno alle opportunità create dall’economia informatica e faciliteranno la transizione alla cyber-economy. Queste giurisdizioni, che per prime riconosceranno la validità delle firme digitali e forniranno l’esecuzione giudiziaria per il recupero del mancato pagamento dei debiti informatici, beneficeranno di un aumento sproporzionato di prestiti di capitali a lungo termine. Ovviamente, nessuna cyber-moneta sarebbe disponibile per crediti a lungo termine in territori in cui i tribunali locali avranno imposto sanzioni o consentito ai debitori di fallire senza possibilità di ricorso da parte dei creditori.

### _Differenze di rendimento_

La combinazione di crisi del credito, aggiustamenti competitivi delle autorità monetarie nazionali e primi ostacoli al prestito di valuta informatica, porteranno ad un divario di rendimento nelle prime fasi della cyber-economy. Le valute digitali pagheranno tassi d’interesse inferiori rispetto alle valute nazionali e probabilmente ciò comporterà tassi di conversione alti. A compensare questi apparenti inconvenienti nel detenere saldi in denaro digitale ci sarà una maggiore protezione contro le perdite dovute a tasse predatorie e inflazione. Poiché sarà probabilmente legata all'oro, anche la cyber-moneta beneficerà dell'apprezzamento dell'oro. Il prezzo dell'oro aumenterà probabilmente in modo significativo rispetto ad altre materie prime, indipendentemente da quale delle politiche governative alternative predomini. Perché? Perché il prezzo reale dell'oro sale quasi sempre in deflazione. Una deflazione, dopotutto, riflette una carenza di liquidità. L’oro è l’ultima forma di liquidità.

### _La deflazione dell'era industriale_

I tassi reali più alti stimoleranno la liquidazione di beni ad alto costo e attività poco produttive e ridurranno temporaneamente i consumi. Abbiamo spiegato la logica del ciclo del credito in Blood in the Streets e The Great Reckoning quindi non riprenderemo il discorso qui. È sufficiente dire che il contesto deflazionistico potrebbe trascinarsi per qualche tempo, con conseguenze negative nelle economie industriali ad alto costo/reddito del Nord America e dell’Europa occidentale piuttosto che in quelle a basso costo/reddito dell’Asia e dell’America Latina.

### _Tassi a lungo termine più bassi_

Mentre è probabile che la cyber-economy prezzerà tassi d'interesse elevati, la conseguenza a lungo termine sarà esattamente l'opposto. I rendimenti (al netto delle imposte) per i risparmiatori aumenteranno notevolmente man mano che le risorse sfuggiranno alla presa dei governi. I notevoli miglioramenti nell'efficienza dell'uso delle risorse e la liberazione del capitale per ottenere i rendimenti più elevati a livello globale dovrebbero compensare rapidamente la produzione persa all'inizio della crisi di transizione.

### _Controllo sul capitale da parte degli investitori_

Non va dimenticato che i governi sprecano risorse su larga scala e sprecare risorse ti rende povero. Un notevole miglioramento nell'efficienza dell'uso delle risorse si verificherà quando le entrate, storicamente assorbite dai governi, verranno invece controllate da persone di vero talento. Decine di miliardi, poi alla fine centinaia di miliardi di dollari saranno controllati da centinaia di migliaia, poi milioni di Individui Sovrani.

È probabile che questi nuovi amministratori della ricchezza mondiale si dimostrino molto più
abili dei politici nell'utilizzo delle risorse e nell'impiego del capitale. Per la prima volta nella storia, le condizioni megapolitiche consentiranno agli investitori e agli imprenditori più abili, piuttosto che agli specialisti della violenza, il controllo definitivo sul capitale. Non è irragionevole aspettarsi che i tassi di rendimento di questi investimenti distribuiti e guidati dal mercato possano essere il doppio o il triplo dei magri ritorni derivanti dalle allocazioni di bilancio guidate dalla politica dell'era dello Stato-Nazione.

Negli ultimi decenni del XX Secolo, non è raro vedere investimenti governativi con rendimenti negativi. Abbiamo citato le statistiche ufficiali russe nella versione revisionata The Great Reckoning del novembre 1992, suggerendo che l'intera economia russa "valeva solo 30 miliardi di dollari, meno di un terzo del valore dei suoi input di materie prime. Implicitamente, la produzione dell'economia russa sarebbe più che triplicata in valore se l'economia nazionale manifatturiera e dei servizi fossero state completamente chiuse. Invece di apportare valore, l'intervento governativo, lo sottrae".

Certo, l'esempio della Russia dopo il crollo del comunismo è estremo, ma ci sono ampie prove che la riduzione del controllo statale delle risorse tende a migliorare l'efficienza economica. I tassi di crescita citati dall'Economist suggeriscono che la libertà economica è fortemente correlata alla crescita economica, con i tassi di crescita più rapidi nei paesi più liberi. La cyber-economy dell'era dell'informazione sarà più libera di qualsiasi altro ambito commerciale della storia. È quindi ragionevole aspettarsi che la cyber-economy diventi rapidamente l'economia più importante del nuovo millennio. Il suo successo attirerà nuovi partecipanti da ogni parte del mondo, così come l'ampio uso dei fax ha reso la telecopia sempre più attraente per i non esperti.

Ma, ancora più importante, la libertà dalla violenza predatoria consentirà alla cyber-economy
di crescere a tassi composti molto più elevati rispetto alle economie convenzionali dominate dagli Stati-Nazione. Questo è forse il punto più importante da sottolineare nell'anticipare l'impatto economico del probabile crollo della tassazione monopolistica e delle capacità inflazionistiche del governo. Al di là delle difficoltà di transizione, che potrebbero durare decenni, le prospettive a lungo termine per l'economia globale dovrebbero essere fortemente rialziste.

Ogni volta che le circostanze consentono alle persone di ridurre i costi di protezione e minimizzare l’omaggio reso a coloro che controllano la violenza organizzata, l’economia cresce e prospera drammaticamente. Come ha detto Lane, "vorrei suggerire che il singolo fattore più importante nella maggior parte dei periodi di crescita, se mai fosse possibile fare una classifica dei fattori, è stata una riduzione della proporzione delle risorse dedicate alla guerra e alla polizia".

Potrebbero esserci grandi guadagni in termini di efficienza derivanti da una riduzione delle risorse dedicate alla predazione. Se il prezzo della protezione fosse posto su una base competitiva, con i monopoli locali che competono per i clienti sulla base del prezzo e della qualità, sarebbero possibili enormi guadagni in termini di efficienza. Il risultato sarebbero aliquote fiscali molto più basse e minor scialacquo di risorse nell'attività politica.

Gli elettori rinuncerebbero volentieri ai guadagni politici a cui si sono abituati? Questo è un problema che affrontiamo a lungo altrove. Ma una semplice risposta è che potremmo non avere scelta. Nessuno ora manifesta contro la pioggia o la siccità per quanto economicamente dannose o sgradevoli possano essere. Nessuno, per quanto incline al crimine, tiene in ostaggio un povero chiedendo un enorme riscatto per non ucciderlo. Se diventa impossibile per i politici ottenere risorse da ridistribuire, il pubblico può rispondere in modo razionale e dimenticare la politica, così come le persone giudiziose smisero di organizzare le marce di penitenti quando il Medioevo finì.

