# La transizione nel nuovo millennio

“Sembra che qualcosa di grande stia per accadere: i grafici ci mostrano la crescita annuale della popolazione, la concentrazione nell’atmosfera del diossido di carbonio, gli indirizzi Web e i Megabyte per dollaro. Cresceranno in modo asintotico con il volgere del secolo: La Singolarità. La fine di tutto ciò che conosciamo. L’inizio di qualcosa che forse mai capiremo”
DANNY HILLS

## Previsioni

L’immaginario collettivo occidentale è sempre stato assillato dall’arrivo del terzo millennio. Delusi dalla mancata fine del mondo al concludersi del primo millennio, teologi, evangelisti, poeti e veggenti hanno guardato agli ultimi atti del Novecento come un periodo che avrebbe comportato diversi sconvolgimenti. Anche una personalità del calibro di Isaac Newton ipotizzò la fine del mondo con l’avvento del terzo millennio. Michel de Nostradamus, le cui profezie, pubblicate nel 1568, sono note a generazioni e generazioni di lettori, fece una previsione secondo la quale la venuta del Terzo Anticristo sarebbe avvenuta nel luglio del 1992. Lo psicologo svizzero Carl Jung, studioso dell’inconscio collettivo, preconizzò la nascita di una nuova era nel 1997. Oggi, queste previsioni ci appaiono ridicole ma non si può negare ebbero grande ascendente sui contemporanei quando vennero pubblicate, in un periodo nel quale, molti, non sapevano cosa aspettarsi dal futuro.

Negli ultimi duecentocinquanta anni una sensazione di disagio verso il futuro ha iniziato ad intaccare l’altrimenti caratteristico ottimismo occidentale. Le persone sono titubanti e preoccupate e lo puoi vedere nei loro sguardi, sentire nelle loro conversazioni, e vederlo rappresentato in sondaggi ed esiti politici. Così come l’invisibile cambiamento elettrico nell’aria segnala l’imminenza della tempesta molto prima che i fulmini inizino a crepitare, allo stesso modo, ora, al crepuscolo del millennio, previsioni di grandi cambiamenti si possono fiutare nell’aria. Una persona dopo l’altra, ognuna a modo proprio, inizia a capire che il vecchio stile di vita sta per scomparire. Tutto finisce con l’inizio del nuovo millennio.

Noi pensiamo che la fase moderna della civiltà occidentale volgerà al termine con l’inizio del prossimo secolo e questo libro ne racconta i motivi. Come tutti gli scritti predittivi è un tentativo di guardare attraverso un vetro opaco, un tentativo di raffigurare un futuro che ancora si deve verificare. In questi termini il nostro lavoro è veramente apocalittico, nel senso vero e proprio del termine. Apokalypsis in greco significa “svelamento”. Pensiamo che una nuova era, l’era dell’Individuo Sovrano, stia per svelarsi al mondo.

“La violenza non sarà più udita in questa terra, né perdizione né distruzione entro i suoi confini” ISAIA 60:18

## La quarta era della società umana

Il tema di fondo di questo libro è la rivoluzione nel modo di gestire il potere che libererà gli individui dal giogo dello Stato-Nazione tipico del XX secolo. Innovazioni che alterano la logica della violenza trasformeranno il futuro dell’umanità. Se le nostre intuizioni sono corrette, tu sei sulla soglia della più grande rivoluzione della storia. Più velocemente di quanto la maggior parte delle persone possa immaginare, i microprocessori sovvertiranno e distruggeranno lo Stato-Nazione creando nuove forme di organizzazione sociale. Ovviamente questa non sarà una transizione semplice.

La sfida è grande perché tutto accadrà con una velocità estrema se paragonata con qualsiasi altra fase economica del passato. Nel corso della storia dell’uomo ci sono state tre grandi fasi economiche:

-	Società di cacciatori-raccoglitori
-	Società agrarie
-	Società industriali

Ora incombe all’orizzonte qualcosa di totalmente nuovo, la quarta fase economica dell’umanità: la Società dell’Informazione.

Ognuna delle fasi precedenti è coincisa con una differente evoluzione nell’organizzazione della gestione della violenza. Come spiegheremo dettagliatamente, la Società dell’Informazione promette di ridurre drasticamente il ricorso alla violenza potendo prescindere così completamente dallo Stato-Nazione. Nel nuovo millennio il vantaggio di controllare la violenza su larga scala sarà nettamente minore di quanto lo sia mai stato dalla Rivoluzione Francese a oggi. Questo avrà profonde conseguenze: una di queste sarà la crescita della piccola criminalità. Quando il vantaggio dato dal poter organizzare la violenza su larga scala viene meno, il vantaggio dell’organizzazione della violenza su scala più piccola aumenta proporzionalmente. La violenza, dunque, diverrà più casuale e localizzata e in questo ambiente prospererà il piccolo crimine organizzato. Te ne spiegheremo i motivi.

Un’altra logica conseguenza del mancato ricorso alla violenza sarà la fine della politica. È evidente che i miti comunitari tipici dello Stato-Nazione stiano scomparendo; la fine del comunismo ne è l’esempio più fulgido. Come sviscereremo in dettaglio, il collasso della moralità e la crescita della corruzione in seno ai leader occidentali non è casuale, ma evidenzia che il potenziale dello Stato-Nazione è sostanzialmente esaurito. Gli stessi leader non credono più a quello che dicono e men che meno ci credono le persone comuni che ascoltano i loro discorsi.

### _La storia ripete se stessa_

Questo cambiamento ha evidenti parallelismi con il passato. Nel corso della storia, quando le tecnologie hanno separato le vecchie forze economiche dalle nuove, gli standard morali sono mutati e le persone hanno cominciato a trattare le élite al comando con sempre maggior disprezzo. La repulsione dilaga ben prima che venga sviluppato un sistema di idee coerente al cambiamento. Fu così nel tardo Cinquecento quando la Chiesa era l’istituzione dominante; nonostante la credenza popolare della sacralità del sacerdozio il clero di ogni livello era tenuto in gran disprezzo. La stessa cosa avviene oggi per la classe politica e burocratica.

Nel tardo Cinquecento la vita era tanto saturata dall’istituzione ecclesiastica quanto oggi lo è di quella politica e il costo del sostentamento di un così grande apparato organizzativo era insostenibile allora come ora.

Sappiamo bene cosa accadde all’istituzione ecclesiastica con l’arrivo della Rivoluzione della Polvere da Sparo: gli sviluppi tecnologici portarono incentivi economici a ridurre i soldi da destinare all’istituzione della Chiesa. Una simile rivoluzione tecnologica è destinata a ridurre radicalmente il potere dello Stato-Nazione nel nuovo millennio.

### _La rivoluzione dell'informazione_

Man mano che i grandi apparati vanno disgregandosi, la sistematica costrizione statale diviene un fattore sempre meno rilevante nel dirigere le attività economiche e nell’organizzare la redistribuzione del reddito. L’organizzazione sociale sarà guidata dall’efficienza più che dai dettami di politici e potenti. Nel cyber-spazio emergeranno nuove attività economiche che non saranno soggette alla violenza fisica tipica del mondo reale e i migliori benefici saranno colti dalle nuove élite cognitive che, sempre di più, opereranno al di fuori dei confini politici. Queste élite saranno a casa propria a Francoforte, Londra, New York, Buenos Aires, Los Angeles, Tokyo e Hong Kong. I redditi diventeranno più sperequati all’interno della stessa giurisdizione e più equilibrati tra queste élite.

L’Individuo Sovrano esplora le conseguenze socio-economiche di questo cambiamento rivoluzionario. Il nostro desiderio è quello di aiutarti a cogliere al volo le opportunità della nuova era ed evitare di venirne distrutto. Se anche solo la metà di quello che ci aspettiamo accadrà, affronterai cambiamenti di una magnitudo con pochi raffronti nel passato.

I cambiamenti del nuovo millennio non solo rivoluzioneranno l’economia, ma lo faranno ad una velocità mai sperimentata prima. A differenza della rivoluzione agricola, la rivoluzione delle informazioni, non ci metterà millenni ad attecchire. A differenza della rivoluzione industriale il suo impatto non sarà diluito in secoli. La rivoluzione dell’informazione avverrà nel giro di una generazione.

Per di più avverrà quasi contemporaneamente ovunque. Innovazioni tecniche ed economiche non saranno più confinate in una piccola frazione del globo, la trasformazione sarà universale. E traccerà un solco così grande col passato che sarà come se portasse in vita il regno magico degli dèi per come lo immaginavano gli antichi greci. Per le istituzioni contemporanee sarà difficilissimo, o impossibile, sopravvivere nel nuovo millennio. Quando la Società dell’Informazione prenderà forma, sarà tanto diversa dalla società industriale quanto lo era la Grecia di Eschilo dal mondo dei cavernicoli.

## Prometeo liberato: la nascita dell'individuo sovrano

Le trasformazioni in divenire porteranno sia notizie buone sia notizie cattive. Per la prima volta, coloro i quali si istruiranno saranno praticamente liberi di inventarsi il proprio lavoro e godere appieno dei frutti della loro produttività. Il Genio sarà liberato, liberato sia dall’oppressione governativa sia dai retaggi di pregiudizi razziali ed etnici. Nella Società dell’Informazione nessuno che sia veramente capace sarà ostacolato da razza, esteriorità, età, inclinazioni sessuali o dal taglio di capelli. Il brutto, il grasso, il vecchio, il disabile competeranno col giovane e il bello ad armi pari nel completo anonimato delle nuove frontiere del cyberspazio.

### _Le idee diventano ricchezza_

Il merito, da ovunque verrà, sarà premiato come mai prima d’ora. In un ambiente dove la più grande fonte di ricchezza saranno le idee, chiunque impari ad usare la testa sarà potenzialmente ricco. L’Era dell’Informazione sarà l’era della mobilità sociale: garantirà molte opportunità ai miliardi di esseri umani che vivono in quelle zone del mondo che non hanno partecipato alla prosperità della società industriale.

Al massimo della loro produttività, gli Individui Sovrani competeranno e interagiranno in modi che riecheggeranno i rapporti tra gli dèi della mitologia degli antichi greci. Entro il 2025 la cyber-economy avrà milioni di partecipanti. Alcuni di loro saranno ricchi tanto quanto Bill Gates, con patrimoni di 10 Miliardi di dollari ciascuno. I cyber-poveri saranno coloro i quali guadagneranno meno di 200.000 dollari all’anno. Non ci sarà nessun Cyber-Welfare. niente Cyber-Tasse e niente Cyber-Governo. La Cyber-economy, piuttosto che la Cina, sarà il più grande fenomeno economico dei prossimi trent’anni.

La buona notizia è che i politici non potranno più dominare, sopprimere e regolare tanto quanto i legislatori delle città-stato greche non avrebbero potuto regolamentare e decidere sulla barba di Zeus. La liberazione di gran parte dell’economia globale dal controllo politico obbligherà tutte le rimanenti forme di governo ad operare in un regime di libero mercato. I governi avranno, infine, poca scelta, dovranno trattare le persone come clienti piuttosto che trattarle come la criminalità organizzata tratta le vittime di estorsioni e ricatti.

### _Oltre la politica_

Quello che la mitologia ha descritto come il Regno degli Dei, diventerà un luogo accessibile per gli individui. Un luogo lontano da re e parlamenti. Prima in pochi, poi a centinaia e infine a milioni, gli individui scapperanno dalle catene della politica. Facendolo, trasformeranno le caratteristiche del governo, riducendo la possibilità di essere vittima di coercizioni e ampliando il controllo privato sulle risorse.

L’emergere dell’Individuo Sovrano dimostrerà una volta ancora la strana forza profetica del mito. Conoscendo poco delle leggi della natura, le prime popolazioni agricole pensavano che i poteri che potremmo definire soprannaturali fossero ampiamente distribuiti. Questi poteri a volte erano detenuti dall’uomo e a volte da dei incarnati che assomigliavano agli uomini e interagivano con essi in quella che Sir James George Frazer descrisse ne Il Ramo d’Oro come “una grande democrazia”.

Quando gli antichi immaginavano i figli di Zeus vivere al di sopra di loro erano ispirati da una grande credenza magica. Condividevano, con le primitive popolazioni agricole, una soggezione verso la natura e una convinzione superstiziosa che il motore della natura fosse messo in moto dal volere individuale, dalla magia. In questo senso non c’era nulla di consapevolmente profetico circa la loro visione della natura e degli dèi. Erano lontani dal poter immaginare la nanotecnologia. Non potevano certo prevedere come avrebbe impattato la produttività marginale degli individui centinaia d’anni dopo. Ovviamente non potevano immaginare come avrebbe scalzato l’equilibrio tra potenza ed efficienza e così rivoluzionare il modo attraverso il quale i beni vengono creati e protetti. Eppure, ciò che hanno immaginato mentre raccontavano i loro miti ha una strana rassomiglianza con il mondo che molto probabilmente vedrai in futuro.

### _Abracadabra_

La parola “Abracadabra” delle invocazioni magiche, per esempio, ha curiosamente una somiglianza con le password usate per sbloccare il computer. In un certo senso, l’incredibile velocità della computazione ha già reso possibile imitare la magia del genio della lampada. La prima generazione di “schiavi digitali” già ora obbedisce ai comandi di chi controlla i computer nei quali sono rinchiusi, come il genio è sigillato nella lampada. La realtà virtuale della tecnologia dell’informazione renderà sempre più immensi gli spazi degli umani desideri al punto da rendere reale quasi tutto ciò che è possibile immaginare. La telepresenza darà agli individui la capacità di coprire distanze a velocità soprannaturali e guardare gli eventi da lontano, come gli antichi greci pensavano potessero fare solo Hermes e Apollo. Il Sovrano Individuo dell’Era dell’Informazione, come gli dèi dell’antichità, godrà, a tempo debito, di una sorta di immunità diplomatica dalla maggior parte delle conseguenze sociali che hanno da sempre insidiato i mortali.

Il nuovo Individuo Sovrano opererà, come gli dèi del mito, nello stesso ambiente dell’individuo ordinario ma in un regno politicamente differente. Padrone di sempre maggiori risorse e immune dalle mani della confisca, l'Individuo Sovrano ridefinirà il governo e riconfigurerà l’economia del nuovo Millennio. Le piene implicazioni di tutto ciò sono difficilmente immaginabili.

### _Pro e Contro_

Per coloro che hanno aspirazioni e voglia di affermarsi, l’Era dell’Informazione sarà molto generosa. Questa, ovviamente, è contemporaneamente una buona e una pessima notizia. La nuova organizzazione sociale basata sull’autonomia e sul merito personale porterà grandi vantaggi per chi sarà in grado di accaparrarseli e questo renderà gli individui molto più responsabili di quanto furono durante il periodo industriale. Tutto ciò ridurrà anche i vantaggi non meritati, come ad esempio il fatto d’essere nati nella parte giusta del mondo. Al momento della stesura del libro il 15% della popolazione mondiale ha un reddito di circa 21.000 dollari annui; il restante 85% di soli 1.000. È stupefacente; ma il vantaggio accumulato nel passato sarà annullato dalle nuove condizioni dettate dall’Era dell’Informazione.

Con il divenire della rivoluzione la capacità dello Stato-Nazione di redistribuire il reddito su larga scala collasserà. La Società dell’Informazione incrementerà notevolmente la concorrenza tra giurisdizioni. Quando la tecnologia sarà mobile e le transazioni avverranno nel cyberspazio, come man mano sarà sempre più, i governi non saranno più in grado di farsi pagare i servizi erogati più di quanto gli utilizzatori di tali servizi saranno disposti a pagare. Chiunque, con un PC portatile e un collegamento satellitare, sarà in grado di gestire il proprio business da qualsiasi parte del mondo.

Ciò significa che tu non sarai più obbligato a vivere in una giurisdizione con alte tasse per avere alti redditi. In futuro, quando la gran parte della ricchezza potrà essere fatta (e spesa) ovunque, i governi che proveranno a extra-tassare i cittadini li vedranno semplicemente andar via. Se le nostre deduzioni sono corrette, e crediamo lo siano, lo Stato-Nazione non esisterà più nella forma cui lo conosciamo ora.

## La fine delle nazioni

I cambiamenti che distruggono il potere dell’establishment sono pericolosi e sconvolgenti. Come monarchi, lord, papi e potentati hanno lottato senza sosta per preservare i loro privilegi all’inizio dell’era moderna, così oggi i governi utilizzeranno la violenza, anche in modo subdolo e arbitrario, per fermare le lancette dell’orologio. Indeboliti dalla sfida tecnologica, gli stati attaccheranno sempre di più gli individui autonomi (i loro ex-cittadini), utilizzando sia la diplomazia che la spietatezza. L’aumento delle difficoltà tecniche di coercizione è un naturale corollario nella trattativa Stato-individuo. La tecnologia renderà l’individuo molto più sovrano di sé stesso di quanto lo sia mai stato. E così sarà trattato, come una vera e propria giurisdizione. A volte con violenza, come nemico, altre volte come controparte in un negoziato, altre come alleato. Quantunque i governi agiranno senza pietà, particolarmente nel periodo di transizione, l’unificazione delle forze tra esattori delle tasse (finanza) e polizia (controllo militare), porterà loro ben poco beneficio. Questo accadrà dal momento che avranno a che fare con individui le cui ricchezze saranno sempre più difficilmente confiscabili.

I cambiamenti implicati nella Rivoluzione Informatica non solo creeranno una crisi fiscale per i governi, ma tenderanno a disintegrare tutte le grandi istituzioni. Quattordici imperi sono scomparsi nel XX Secolo. Il crollo degli imperi è parte del processo di disintegrazione dello Stato-Nazione. I governi dovranno adattarsi alla crescente autonomia degli individui; la capacità di tassare crollerà del 50-70% e ciò porterà le piccole giurisdizioni ad essere più funzionali. La sfida di attrarre gli individui migliori, e i loro capitali, sarà più facilmente vinta dalle piccole enclave che dalle grandi giurisdizioni.

Crediamo che, con il crollo del moderno Stato-Nazione, i nuovi barbari incrementeranno le loro scorribande nel territorio. Gruppi come la mafia russa, che ha raccolto i resti dell’ex Unione Sovietica, o altre gang criminali etniche, la nomenklatura, i signori della droga e vari gruppi di delinquenti detteranno legge per le strade. Molto più di quanto sia evidente ora, questi nuovi barbari hanno già invaso la struttura e le strade dello Stato-Nazione. Sono microorganismi che si cibano di un sistema morente. Violenti e senza scrupoli, come uno stato in guerra, questi gruppi utilizzano le tecniche degli stati ma su più piccola scala. La loro crescente influenza è parte della globale perdita di potere della politica; le microtecnologie riducono la grandezza che questi gruppi devono avere per riuscire a mantenere il controllo dell’uso della violenza. Ma mano che queste tecnologie si diffondono, la violenza predatoria sarà sempre di più organizzata fuori dal controllo centrale dello Stato. Gli sforzi per contenere la violenza vergeranno sempre più verso l’efficienza piuttosto che sull’ampiezza delle forze in campo.

### _La storia di ripete_

Il processo grazie al quale lo Stato-Nazione è cresciuto negli ultimi cinquecento anni sarà sovvertito dalle nuove logiche dell’Era dell’Informazione. I centri di potere locali si riaffermeranno mentre lo Stato centrale si dissolverà. La crescita di forza della criminalità organizzata è evidenza di questa tendenza. Le multinazionali, già oggi, subappaltano i lavori non essenziali all’esterno. Grandi conglomerati come AT&T, Unisys, e ITT si sono suddivisi in più aziende per lavorare in maniera più profittevole. Lo Stato-Nazione scomparirà proprio come un’azienda troppo ingombrante.

Non solo il potere nel mondo sta cambiando, ma anche il modo di lavorare. I microprocessori hanno creato orizzonti totalmente nuovi per le attività economiche, orizzonti che prescindono totalmente i confini delle nazioni. Questo prescindere da confini e territori è forse il più grande cambiamento nella storia dell’umanità da quando Adamo ed Eva furono cacciati dal Paradiso Terrestre con l’ammonimento del Creatore “Mangerai pane con il sudore della tua fronte”. Dal momento che la tecnologia rivoluziona gli strumenti che usiamo, rende antiquate anche le leggi, ridefinisce la nostra morale e altera la nostra percezione delle cose. Questo libro spiega il come e il perché.

I microprocessori e il rapido miglioramento delle comunicazioni hanno già reso possibile per l’individuo decidere dove lavorare. Le transazioni di valore su internet possono essere criptate e presto sarà impossibile per l’esattore delle tasse intercettarle. Già ora i fondi offshore, esentasse, lavorano molto meglio dei fondi onshore, soggetti all’alta tassazione degli Stati-Nazione. Con il nuovo Millennio molto del commercio mondiale si sposterà nel cyberspazio, dove i governi non avranno più dominio di quanto ne hanno oggi, ad esempio, sul fondo dell’oceano o nello spazio aperto. Nel cyberspazio, la minaccia della violenza fisica, che è stata il punto centrale del potere politico da tempo immemore, sarà inefficace. Nel Cyberspazio i deboli e i potenti si ritroveranno sullo stesso livello di partenza. Il Cyberspazio è la giurisdizione offshore per definizione. Un’ economia senza tasse. Bermuda in the sky with diamonds.

Quando questo paradiso fiscale accoglierà tutte le attività, tutte le proprietà saranno essenzialmente offshore e nella piena disponibilità dei loro proprietari. La conseguenza? gli stati hanno trattato i propri cittadini come un fattore tratta le proprie mucche, mettendole in un recinto, ma presto le mucche avranno le ali!

### _La risposta delle nazioni_

Come un qualsiasi pastore arrabbiato, lo Stato realizzerà misure disperate per trattenere e azzoppare il suo gregge in fuga. Utilizzerà sotterfugi anche violenti per impedire l’accesso alle tecnologie libertarie, ma questi espedienti funzioneranno poco, se mai funzioneranno. Lo Stato-Nazione del XX Secolo e le sue pretese moriranno di fame man mano che diminuirà l’introito di tasse.

Quando lo Stato capirà che non è più in grado di far fronte alle proprie spese con la raccolta di tasse proverà, disperatamente, altre vie. In primo luogo stampando il denaro. I governi si sono espansi mantenendo il monopolio sulla moneta, che possono svilire a loro piacimento. Quest’uso arbitrario dell’inflazione è tipico di tutti gli Stati-Nazione del XX secolo. Persino la miglior valuta del secondo dopoguerra, il Marco tedesco, ha perso il 71% del proprio valore dal 1949 al 1995. Il Dollaro statunitense ha perso l’84% del suo valore [6]. Questa inflazione ha, sul possessore di moneta, lo stesso effetto di una tassazione. Come vedremo in seguito, gli introiti statali dipendenti dall’inflazione saranno largamente limitati dall’avvento delle cyber-monete. Queste nuove tecnologie permetteranno al detentore di ricchezza di bypassare i monopoli nazionali che hanno emesso e regolato la massa monetaria nell’epoca moderna. Gli stati continueranno ad avere potere sulle stampanti di denaro dell’era industriale, ma il loro potere di controllo sulla ricchezza mondiale sarà sorpassato da algoritmi matematici che non hanno essere nel mondo fisico. Nel nuovo millennio, le cyber-monete, controllate dai privati, sorpasseranno la valuta fiat emessa dagli stati. Solo i poveri saranno vittima dell’inflazione.

A causa della mancanza di capacità di incassare le tasse e inflazionare la moneta i governi diventeranno ostili, anche in quei paesi che riteniamo civili. Con il crollare della capacità di esigere le tasse, i vecchi e arbitrari metodi di esazione torneranno in auge. La forma definitiva di esazione delle tasse sarà la presa in ostaggio (palese o de-facto) del cittadino, da parte di governi alla ricerca disperata di non far fuggire la ricchezza dal loro recinto. I più sfortunati si troveranno esclusi dalla società o rapiti come era in uso fare nel Medioevo. Le attività che facilitano l’indipendenza dell’individuo saranno soggette ad infiltrazioni, sabotaggi e distruzioni. Arbitrarie confische di beni privati, già comuni negli USA, saranno sempre più invasive. I governi violeranno i diritti umani, censureranno le informazioni, saboteranno le tecnologie migliori, e forse anche peggio. Come la ormai morente Unione Sovietica tentò invano di vietare l’accesso ai personal computer, così i governi occidentali tenteranno di contrastare la cyber-economy, con metodi totalitari.

## Il ritorno del luddismo

Alcuni di questi cambiamenti sembreranno giusti ad una buona fetta di cittadini, ma la buona notizia della liberazione dell’individuo sembrerà una brutta notizia per coloro che non fanno parte dell’élite cognitiva. Il risentimento maggiore sarà tra i mediocri che abitano le nazioni più ricche. Loro penseranno che le tecnologie informatiche saranno un pericolo per il loro stile di vita. I beneficiari delle confische statali, comprese le milioni di persone che ricevono un reddito da parte del governo, potrebbero risentirsi della nuova libertà conquistata dall'Individuo Sovrano. Il loro sentimento può essere illustrato dal detto “Quello che pensi dipende da dove nasci”.

Sarebbe sbagliato, però, attribuire tutte le negatività che saranno generate dalla transizione informatica al fatto che alcuni vogliano vivere a spese degli altri. C’è ben altro in ballo. La storia umana ci insegna che ci sarà una reazione morale da parte dei nuovi luddisti. Tanto quanto l’aderenza ai miti comunitari del XX secolo va sparendo, così vanno sparendo coloro che ci credono veramente. Chiunque sia cresciuto nel XX secolo è stato modellato secondo gli obblighi e i doveri del cittadino modello. Questo residuo morale creerà un movimento neo-Luddista che attaccherà la rivoluzione informatica.

In questo senso, la violenza che si creerà, sarà dovuta a ciò che definiamo “anacronismo morale” ovvero l’applicazione di una morale forgiata da un’epoca economica passata alla nuova epoca economica che si presenta davanti a noi. Ogni era della società umana necessita di un set di regole morali che aiutino l’individuo a superare i dilemmi che si trova a dover affrontare in quello specifico stile di vita. Così come le società stanziali non potevano sopravvivere col set morale delle società di cacciatori-raccoglitori, così la società dell’informazione non potrà più soddisfare gli imperativi morali che sono emersi con l’ascesa dell’interventismo statale nel XX secolo. Spiegheremo il perché nel corso del libro.

Nei prossimi anni, l’anacronismo morale sarà evidente nel cuore delle nazioni occidentali così come, negli scorsi secoli, è emerso ai confini del vecchio continente. I colonialisti occidentali hanno causato grandi crisi quando si sono scontrati con società di cacciatori-raccoglitori o società ancora dedite alla pastorizia. L’introduzione di nuove tecnologie in società meno avanzate ha causato confusione e crisi morali. Il successo dei missionari cristiani nel convertire milioni di indigeni può essere spiegato, in larga misura, dalla crisi causata dall’improvvisa introduzione di nuove configurazioni di potere dall’esterno. Questi scontri accadono da sempre, dal XVI secolo fino ai giorni nostri. E ci aspettiamo uno scontro simile nel nuovo millennio, non appena la Società dell’informazione soppianterà la società organizzata secondo i valori dell’Età Industriale.

### _Nostalgia per la costrizione_

La nascita dell’Individuo Sovrano non sarà accolta bene anche da coloro che potrebbero beneficiarne maggiormente. Ognuno avrà i propri dubbi e molti disprezzeranno le tecnologie che minano le fondamenta dello Stato-Nazione. È un fatto umano: i cambiamenti radicali vengono sempre visti come cambiamenti verso il peggio. Cinquecento anni fa la corte del duca di Borgogna avrebbe detto che le tecnologie che stavano nascendo, e che minavano le fondamenta del feudalismo, erano negative.  Pensavano che il mondo sarebbe andato a rotoli, mentre invece gli storici successivi evidenziarono come quello fu un periodo di esplosione del potenziale umano: il Rinascimento. Allo stesso modo quello che sarà visto come un nuovo Rinascimento dai nostri posteri, è visto con paura dalle persone del XX secolo.

È molto probabile che sia coloro che si sentono minacciati dal cambiamento, sia coloro che non potranno trarne vantaggio reagiranno in maniera sgradevole. La loro nostalgia per l’illiberalità diventerà azione violenta. Gli scontri con questi neo-Luddisti renderanno la transizione verso una nuova forma di società difficoltosa per tutti.

### _Pronto a difenderti_

A causa della velocità estrema del cambiamento, che supererà la capacità di adattarsi alla nuova morale e alla nuova economia, puoi aspettarti di vedere una fiera resistenza alla Rivoluzione Informatica, nonostante la sua grande promessa di un futuro più libero.

Devi comprenderlo e prepararti di conseguenza; una crisi transizionale si palesa davanti a te. Le nuove tecnologie informatiche sono la più grande sfida al predominio che uno Stato moderno abbia mai affrontato dai tempi in cui Colombo salpò verso le Americhe. Questo è importante da capire poiché, chi è al potere, raramente reagisce pacificamente alle novità che minacciano la sua autorità. E non sarà diverso questa volta.

Lo scontro tra il vecchio e il nuovo sarà la caratteristica dei primi anni duemila. Ci aspettiamo sarà un periodo di grandi pericoli e grandi occasioni, con peggioramenti del modo di vivere in alcuni paesi e grandi migliorie in altri. Con la maggiore autonomia dell’individuo, i governi, disperati e in bancarotta, si scontreranno tra di loro. Ci aspettiamo uno stravolgimento nel modo di concepire la sovranità e la morte della politica. Prima che la transizione abbia fine, al posto della dominazione statale sul controllo delle risorse vedrai la privatizzazione di quasi tutti i servizi che ora offre uno Stato. Per ragioni che approfondiremo a lungo nel libro, le tecnologie informatiche distruggeranno la capacità dello Stato di farsi pagare fuori dai prezzi del libero mercato.

### _Sovranità tramite i mercati_

Fino ad un punto che pochi avrebbero potuto immaginare pochi anni fa, gli individui otterranno sempre maggiore autonomia dagli Stati-Nazione grazie alle leggi del mercato. Tutti gli Stati-Nazione andranno in bancarotta e vedranno rapidamente scemare la loro autorità. Poderosi come sono, il potere che detengono è il potere di sparire, non quello di comandare. I loro missili intercontinentali e la loro aviazione sono degli artefatti tanto imponenti quanto inutili, come l’ultimo cavallo bardato da guerra del feudalesimo.

La tecnologia informatica rende possibile una clamorosa estensione dei mercati, modificando il modo in cui i beni vengono creati e protetti. È talmente rivoluzionario che promette di essere più rivoluzionario, per la società industriale, di quanto la polvere da sparo fu per il feudalesimo. La trasformazione degli anni duemila implica la commercializzazione della sovranità e la morte della politica non meno di quanto le armi da fuoco implicarono la fine del feudalesimo basato sui giuramenti tra signori. Essere cittadini sarà come essere antichi cavalieri erranti.

Pensiamo che l’età della sovranità economica dell’individuo stia per arrivare. Così come acciaierie, compagnie telefoniche, miniere, e ferrovie che una volta erano “nazionalizzate” sono state rapidamente privatizzate in tutto il mondo, vedrai presto realizzarsi la più pura forma di privatizzazione, la de-nazionalizzazione dell’individuo. Il Sovrano Individuo del nuovo millennio non sarà più un asset del governo, di fatto una parte del bilancio del tesoro. Dopo la transizione degli anni duemila il cittadino de-nazionalizzato non sarà più un cittadino, ma un cliente.

La commercializzazione della sovranità renderà antiquati i termini e le condizioni di cittadinanza tanto quanto le promesse cavalleresche erano considerate antiquate dopo il collasso del feudalesimo. Al posto che relazionarsi con uno Stato potente, come cittadino da tassare, l'Individuo Sovrano del XXI secolo sarà cliente del governo. Questi governi saranno organizzati in modi totalmente diversi da come il mondo si sarebbe mai aspettato.

Un nuovo vocabolario morale sarà necessario per definire le relazioni tra gli Individui Sovrani e ciò che rimarrà dello Stato. Pensiamo che quando questi nuovi termini relazionali saranno chiari, irriteranno molte di quelle persone che sono cresciute con la concezione del cittadino del XX secolo. La fine delle nazioni e la de-nazionalizzazione dell’individuo renderanno obsolete alcune credenze come “la legge è uguale per tutti”.

Così come gli attacchi dei cavalieri corazzati contro le armi da fuoco erano destinati a fallire, allo stesso modo le attuali definizioni di nazionalismo e cittadinanza sono destinate ad essere mandate in corto circuito dai microprocessori.Concetti come nazionalismo e cittadinanza diventeranno cose ridicole, come i sacri principi di fedeltà del ‘500 erano ridicolizzati già nel ‘600. Le amate definizioni del XX secolo saranno degli anacronismi comici per le nuove generazioni. I Don Chisciotte del XXI secolo non saranno cavalieri erranti che provano a far rivivere la gloria del feudalesimo ma dei burocrati in vestito marrone, degli esattori delle tasse con la brama di controllare i cittadini.

## Riportare in auge l'arbitraggio giurisdizionale

Raramente pensiamo agli stati come entità in competizione, se non in senso lato; perciò, la capacità di immaginarsi sovrani di sé stessi si è atrofizzata. In passato, quando la bilancia del potere era più livellata, era più difficile per un gruppo singolo stabilire un monopolio totale sulla violenza; il potere era più frammentato, le giurisdizioni sovrapposte ed entità tra le più disparate esercitavano ciascuna solo alcuni dei poteri di uno Stato moderno. Governi più deboli degli Stati-Nazione odierni dovevano affrontare un’ardita competizione per imporre il loro monopolio coercitivo su di un territorio. Questa competizione ha dato vita ad adattamenti diversi nel controllo della violenza e nell’attrarre fedeltà e persone, e sarà di nuovo così molto presto.

Quando il potere di lord e re era debole e gli interessi di uno o più gruppi diversi si sovrapponevano in un dato territorio, succedeva molto spesso che nessuno dei poteri in gioco riuscisse a dominare l’altro. Nel Medioevo c’erano numerose terre di frontiera o “marche” dove la sovranità era sfumata. Queste frontiere violente sono sopravvissute per decadi o addirittura secoli ai bordi d’Europa: c’erano “marche” tra il dominio Celtico e Inglese in Irlanda, tra Gallesi e Inglesi, Scozia e Inghilterra, Italia e Francia, Francia e Spagna, Germania e le frontiere slave della mittel-europa e tra il regno cristiano in Spagna e quello musulmano di Granada. Queste zone di frontiera avevano creato una tipologia di gestione del potere che vedremo di nuovo in futuro. Grazie alla vicinanza di due forme giurisdizionali in competizione, i residenti di questi territori raramente pagavano le tasse. Per di più potevano decidere in quale delle due parti risiedere e a quali leggi ubbidire, scelta che poteva esser fatta anche sulla religione e sulla cittadinanza, scelte che ora, in molti casi, sono impossibili. Crediamo che questi concetti rivivranno e saranno importanti nella Società dell’Informazione.

### _Trascendere la nazionalità_

Prima dell’avvento dello Stato-Nazione era difficile enumerare la quantità di sovranità differenti che esistevano al mondo e così sarà ancora. I confini tra le nazioni sono diventati importanti con la nascita degli Stati-Nazione ma torneranno ad essere sfumati nell’Era dell’Informazione. Nel nuovo millennio le sovranità saranno di nuovo frammentate. Nuove entità nasceranno ed eserciteranno alcuni, ma non tutti, dei poteri che oggi associamo agli stati.

Alcune di queste entità, come fu per i Cavalieri Templari, avranno una grande ricchezza e un gran potere militare, ma non comanderanno su nessun territorio specifico. Saranno organizzati secondo principi per i quali la nazionalità non conterà nulla. Nell’era pre-moderna leader politici e religiosi avevano poteri su territori che non avevano nulla a che fare con la loro nazionalità. Erano di etnie disparate ed erano uniti dalla credenza verso Dio; non condividevano nulla di riconducibile ad una moderna definizione di “nazionalità”.

### _Repubbliche mercantili nel cyberspazio_

Vedrai risorgere anche le associazioni mercantilistiche di persone ricche, con poteri da simil-sovrani, come la Lega Anseatica del Medioevo. La Lega Anseatica, che operava nelle fiere francesi e fiamminghe, crebbe a tal punto da inglobare mercanti da sessanta città diverse. La Lega Anseatica fu un’organizzazione di mercanti germanici che assicurava protezione e conduceva le trattative nei negoziati più importanti. Ebbe a gestire poteri semi-sovrani nel Nord Europa e nelle città balcaniche. Entità come queste riemergeranno al posto dei morenti Stati-Nazione del nuovo millennio poiché garantiranno protezione ed aiuteranno a far rispettare i contratti, in un mondo che si farà via via meno sicuro.

In breve, il futuro getterà nella confusione coloro che sono imbibiti dei miti collettivistici prodotti dalla società industriale del XX secolo. Su di loro c’è ancora il mito della socialdemocrazia (che un tempo aveva solleticato e spinto all’azione le menti più brillanti) che supponevano che la società avrebbe seguito la strada tracciata dai governi, basandosi su sondaggi e sul voto in cabina elettorale. Cinquant’anni fa era verissimo, ora è un concetto vecchio, un feticcio dell’antichità, come una ciminiera arrugginita. Il mito civico riflette, non solo un modo di pensare per il quale i problemi delle società possono essere affrontati con l’ingegneria sociale, ma anche l’errata concezione che gli individui rimarranno in futuro ancora vulnerabili alla coercizione politica come lo sono stati nel XX secolo. Ne dubitiamo. Le forze del mercato, non quelle politiche, costringeranno le società a riconfigurarsi in modi che l’opinione pubblica non comprenderà ne condividerà. In tutto ciò, l’ingenua concezione che la Storia è ciò che le persone vorrebbero fosse si dimostrerà sempre di più sbagliata.

È necessario tu veda come il mondo sarà rinnovato. Ciò significa guardare dal di fuori per rianalizzare ciò che si dava per scontato. Questo ti porterà ad una nuova comprensione delle cose. Se fallirai nel trascendere il pensiero comune, quando questo pensiero comune perderà aderenza con la realtà, allora sarai facilmente vittima di incomprensioni e bugie. Il disorientamento porta a prendere decisioni sbagliate, che metteranno a rischio le tue attività, i tuoi investimenti e il tuo stile di vita.

“L’universo ci premia per averlo compreso e ci punisce per non averlo fatto. Quando comprendiamo l’universo, i nostri piani procedono bene e bene ci sentiamo. Al contrario, se proviamo a gettarci in un dirupo sperando di volare agitando le braccia, l’universo ci ucciderà.” JACK COHEN - IAN STEWART.

### _Vedere la novità_

Per preparati al meglio al mondo che verrà, devi capire perché sarà molto diverso da quello che gli esperti ti dicono. Per far ciò è necessario guardare da vicino le cause nascoste del cambiamento. Abbiamo provato a farlo con un’analisi eterodossa che chiamiamo lo studio della megapolitica. Nei due precedenti volumi Blood in the Streets e The Great Reckoning abbiamo discusso di come le maggiori cause di cambiamento non sono da ricercare nei manifesti politici o nelle parole dei vecchi economisti, ma sono nascoste e vanno cercate nei fattori che modificano i confini entro cui il potere viene esercitato. Spesso, piccoli cambiamenti climatici, topografici, microbiologici e tecnologici alterano la logica della violenza: trasformano il modo in cui le persone organizzano la propria vita e difendono sé stesse.

Devi sapere che il nostro approccio nel capire come il mondo stia cambiando è molto diverso da altri autori. Non siamo esperti in nulla, nel senso che crediamo di sapere molto di più su tante tematiche rispetto a coloro che hanno passato la loro intera vita a studiare e specializzarsi su tematiche specifiche. Noi guardiamo dal di fuori. Siamo concettualmente attorno alle cose sulle quali facciamo previsioni. Questo implica il fatto di vedere e capire dove i limiti delle necessità sono posti. Quando questi confini cambiano, le società cambiano di conseguenza, non importa se le persone pensano o desiderano il contrario.

Nella nostra visione, la chiave per capire come le società cambiano è quella di capire i fattori che determinano i costi e i benefici del ricorso alla violenza. Tutte le società umane, dai primi cacciatori ai grandi imperi, sono state plasmate dall’interazione di fattori megapolitici imposti dalle “Leggi di Natura”. La vita è complessa, ovunque. Agnello e leone sono in un delicato equilibrio. Se i leoni fossero improvvisamente più veloci, catturerebbero prede che ora riescono a fuggire. Se gli agnelli mettessero le ali, i leoni morirebbero di fame. La capacità di usare o difendersi dalla violenza è la variabile cruciale che modifica il modo di vivere.

Abbiamo messo la violenza al centro della nostra teoria megapolitica per un buon motivo: il controllo della violenza è il più grande problema che ogni società si trova ad affrontare. Come abbiamo scritto ne The Great Reckoning:

    La ragione per cui le persone ricorrono alla violenza è perché questa paga. In un certo senso, il modo più semplice attraverso il quale un uomo può avere del denaro è prenderselo. Non è diverso per un esercito che requisisce un impianto petrolifero di quanto lo sia per un delinquetello che ruba il portafoglio. Il potere, come ha scritto William Playfair, ha sempre cercato la via più comoda per la ricchezza, attaccando coloro che ne erano in possesso. La sfida della prosperità è proprio dettata dal fatto che la violenza predatoria paga bene in determinate circostanze. La guerra cambia le cose, cambia le regole, cambia la distribuzione della ricchezza. Determina chi vive e chi muore. È proprio il fatto che la violenza paga, a renderla difficile da arginare.

Capire questo ci ha permesso di prevedere cose che i sedicenti esperti dicevano non sarebbero mai accadute. Per esempio, Blood in the Streets, pubblicato nel 1987, fu il nostro tentativo di sondare i primi passi dello stravolgimento che ora sta avvenendo. Sostenemmo che la tecnologia stava destabilizzando la bilancia del potere nel mondo. Eccone i punti principali:

- Abbiamo detto che la predominanza degli Stati Uniti sarebbe stata in declino, e ciò avrebbe condotto ad uno scossone economico e alla paura, compreso un nuovo crash del mercato stile 1929. Gli esperti negavano che ciò potesse accadere. Ebbene, nell’Ottobre del 1987, (sei mesi dopo la pubblicazione del libro) gli asset sui mercati subirono una svendita tra le più violente della storia.
- Abbiamo detto ai lettori di aspettarsi il crollo del comunismo. Anche su questo gli esperti hanno riso. Nel 1989 avvenne quell’evento che “nessuno avrebbe potuto prevedere”. Il muro di Berlino crollò, e la rivoluzione spazzò via il comunismo dal baltico alla Romania.
- Abbiamo spiegato come l’impero che la nomenklaltura bolscevica aveva ereditato dagli Zar sarebbe sicuramente crollato. Nel dicembre del 1991 la bandiera con la falce e il martello è stata ammainata per l’ultima volta al Cremlino segnando la fine dell’Unione Sovietica.
- Durante la corsa agli armamenti di Reagan, abbiamo detto che il mondo era in procinto di disarmarsi gradualmente. Questa fu un’opinione tacciata come assurda, ma durante i successivi sette anni c’è stato un disarmo generale, il più imponente dalla Prima guerra mondiale.
- Nel momento nel quale gli esperti statunitensi ed europei guardavano al governo giapponese come un esempio di un governo capace di dominare i mercati, noi dicevamo l’opposto. Prevedevamo che il boom degli asset finanziari giapponesi sarebbe finito in disastro. Poco dopo il crollo del muro di Berlino lo stock market giapponese crollò, perdendo metà del suo valore. Crediamo che alla fine arriverà a perdere l’89% o più.
- Quando tutti, dalla famiglia della classe media ai grandissimi investitori, credevano che il mercato immobiliare non sarebbe mai fallito noi avvisavamo che invece un crollo era nell’aria. Quattro anni dopo gli investitori di tutto il mondo avevano bruciato un trilione di dollari in quel mercato.
- Molto prima che fosse noto agli esperti, abbiamo spiegato nel libro Blood in the Streets che il salario medio del lavoratore impiegatizio sarebbe sceso e sarebbe continuato a scendere. Un decennio dopo, cioè ora, lo stanno vedendo tutti. La paga oraria media negli USA è scesa sotto i livelli raggiunti durante la seconda presidenza Eisenhower. Nel 1993 la paga annualizzata media era di 18,808 dollari. Quando Eisenhower giurò per il suo secondo mandato, nel 1957, era di 18,903 dollari.

La gran parte dei temi trattati in Blood in the Streets si sono rivelati corretti con il senno di poi, ma solo pochi anni fa erano ancora bistrattati dai benpensanti. Un critico del Newsweek nel 1987 rese evidente la chiusura mentale tipica del tardo industrialismo quando definì la nostra analisi “Un decerebrato attacco alla ragione”

Penserai che testate come Newsweek abbiano riconosciuto nel corso del tempo che le nostre analisi su come il mondo stesse cambiando fossero corrette? Nemmeno un po’. La prima edizione di The Great Reckoning fu accolta con la stessa superficialità e sul WSJ fu definita come “il chiacchiericcio di una zia tonta”.

Ridendo e scherzando però, i temi trattati in The Great Reckoning non sembrano così ridicoli come i guardiani dell’ortodossia ebbero a sostenere:

- Ampliammo la nostra previsione sulla caduta dell’Unione Sovietica, analizzando perché la Russia e le altre nazioni appartenenti all’ex URSS sarebbero andate incontro a disordine sociale, iperinflazione e un generale crollo della qualità della vita.
- Spiegammo come gli anni ‘90 sarebbero stati una decade di rimpicciolimenti, incluso, per la prima volta, un rimpicciolimento dei governi così come dei grandi business.
- Predicemmo anche che ci sarebbe stato un grande cambiamento nella redistribuzione del reddito, con tagli a livello di bonus. Evidenze di crisi sociali stanno spuntando dal Canada alla Svezia e gli stessi politici americani cominciano a parlare della “fine del welfare per come l’abbiamo sempre inteso”.
- Abbiamo anticipato e spiegato come il NWO sarebbe stato invece un NWD (new world disorder). Ben prima che la tragedia della Bosnia lo portasse alla luce abbiamo sostenuto che la Jugoslavia sarebbe caduta in una guerra civile.
- Prima che la Somalia scivolasse nell’anarchia, abbiamo spiegato perché alcuni governi africani, in attesa del crollo finale, avrebbero necessitato e avuto delle amministrazioni controllate
- Prevedemmo come i militanti islamici avrebbero tolto al marxismo la palma di principale antagonista del mondo occidentale. Anni prima degli attentati in Oklahoma e del tentativo di far saltare in aria il World Trade Center, spiegammo che gli USA avrebbero affrontato un rifiorire del terrorismo.
- Anni prima che fosse evidente con le rivolte di Los Angeles e Toronto e altre città spiegammo perché l’emergere di una subcultura criminale tra le minoranze stava preparando la scena per un aumento della piccola criminalità.

The Great Reckoning inoltre ha portato un numero di tesi controverse che ancora non si sono verificate o non hanno raggiunto ancora il livello da noi predetto:

- Abbiamo sostenuto che lo stock market giapponese avrebbe seguito il percorso di Wall Street dopo il 1929 e che questo avrebbe portato alla crisi del credito e al collasso. Benché paesi come Spagna e Finlandia e alcuni altri paesi abbiano sperimentato una disoccupazione simile agli anni ‘30 e un alto numero di nazioni, Giappone incluso, abbiano sperimento una depressione economica a livello locale non c’è ancora stato un crollo generale come ci fu negli anni ‘30
- Abbiamo argomentato che, con la caduta del sistema di controllo Sovietico, ci sarebbe stata una diffusione di armi nucleari tra gli stati canaglia, terroristi e gruppi criminali. Fortunatamente non è successo, quantomeno non nella quantità predetta. La stampa riporta che l’Iran ha comprato numerose armi tattiche nucleari nei mercati neri e le autorità germaniche hanno sventato numerose compravendite di materiali nucleari. Ma non c’è stata nessuna minaccia d’uso di armi nucleari da parte di nazioni ex URSS.
- Abbiamo spiegato come la “guerra alle droghe” fosse una ricetta per sovvertire la polizia e il sistema giudiziario in quei paesi dove il consumo di droga è diffusissimo, come gli USA. Con decine di miliardi di soldi in nero che vengono accumulati annualmente, i signori della droga hanno il potere di e l’incentivo a corrompere anche le nazioni più stabili. Benché i media mondiali ogni tanto abbiano narrato qualche storia sull’infiltrazione di soldi sporchi provenienti dalla droga nei partiti politici americani, l’intera storia non è ancora stata raccontata.

### _Guardando dove gli altri non guardano_

Nonostante alcuni punti della nostra previsione non si siano avverati (o non ancora) l’occhio continua a scrutare. Molto di quello cui stiamo assistendo era stato predetto e anticipato in The Great Reckoning; le nostre previsioni non erano semplicemente ampliamenti di tendenze già esistenti ma previsioni di grandi cambiamenti in tutto ciò che abbiamo considerato normale sin dalla fine della Seconda guerra mondiale. Abbiamo sottolineato che gli anni ‘90 sarebbero stati molto diversi dai precedenti cinquant’anni. Se guardiamo i giornali pubblicati dal 1991 al 1995 vediamo che i temi di The Great Reckoning sono, ora, affrontati quotidianamente. 

Vediamo come questi cambiamenti non sono sparpagliati ma sono come un terremoto che si propaga lungo la stessa faglia. Il vecchio ordine sta per essere rovesciato da un terremoto megapolitico che rivoluzionerà le istituzioni e il modo in cui le persone intelligenti guardano il mondo.

Nonostante il ruolo centrale che la violenza ha nel determinare come funziona il mondo, incredibilmente è un tema trattato poco seriamente. Molti politici ed economisti parlano della violenza come di una robetta fastidiosa, come una mosca che ronza sulla torta, non come se fosse proprio lo chef che l’ha preparata.

### _Pionieri del megapolitico_

Invero c’è stato così poco dibattito sul ruolo della violenza nella storia che una bibliografia sul tema può essere elencata in una paginetta. In The Great Reckoning abbiamo attinto ed elaborato argomenti presi da un’analisi megapolitica ormai dimenticata, “An enquiry into the permanent causes of the decline and fall of powerful wealthy nations” di William Playfair pubblicata nel 1805. Un altro punto di partenza delle nostre analisi è il lavoro di Frederic C. Lane uno storico medievalista che, tra gli anni ’40 e ’50, ha scritto numerosi saggi sul ruolo della violenza nella storia dell’uomo. Forse il più importante di questi lavori è “Economic consequences of Organized Violence” che è apparso nel Journal of Economic History nel 1958. Poche persone al di fuori di economisti e storici di professione l’hanno letto, e ancor meno l’hanno capito. Come Playfair, Lane scriveva per dei lettori che ancora non esistevano.

### _Intuizioni per l'era dell'informazione_

Lane pubblicò il suo lavoro sulla violenza e sul significato economico della guerra ben prima dell’avvento dell’Era dell’Informazione. Ovviamente non poteva anticipare i microprocessori o le altre tecnologie che oggi si dipanano innanzi a noi, ma le sue intuizioni sulla violenza hanno creato una cornice per inquadrare al meglio come la società sarà riconfigurata nell’era dell’Informazione.

La finestra che Lane ha aperto sul futuro è la stessa attraverso la quale egli ha sbirciato nel passato. Era uno storico medievalista, specializzato nella Repubblica marinara di Venezia, la cui fortuna è cresciuta ed è terminata all’interno di un mondo estremamente violento. Nel riflettere su come Venezia abbia fatto fortuna e poi l’abbia persa ha ragionato su problemi che possono aiutarti a capire il futuro. Ha notato infatti che il modo in cui la violenza è controllata e organizzata gioca un ruolo fondamentale nel determinare che uso viene fatto delle risorse scarse. 

Pensiamo che l’analisi di Lane sulla competizione per l’uso della violenza può dirci molto su come la vita potrà cambiare nell’Era dell’Informazione. Ma non aspettarti che in molti capiranno o seguiranno un argomento così poco alla moda. Mentre l’attenzione del mondo è diretta a dibattiti disonesti e personalità ribelli, i meandri della megapolitica sono sempre lì, non visti. L’americano medio ha probabilmente sprecato cento volte più tempo seguendo le vicende di O.J. Simpson di quanto ne abbia speso nel capire le nanotecnologie che sono destinate a rendere antiquato il suo lavoro e cancellare il sistema politico dal quale dipende il suo reddito di disoccupazione.

## La vanità dei desideri

La tendenza a trascurare ciò che è veramente importante non è propria solo degli abitanti dei divani che guardano la TV. Benpensanti di ogni sorta credono ancora ad una delle bugie dello Stato-Nazione, cioè che il mondo cambi seguendo i nostri desideri. Grandi analisti si perdono in spiegazioni e previsioni secondo le quali i maggiori eventi storici furono determinati dai desideri di qualcuno. Un esempio lampante di una cosa del genere è un articolo apparso su NYT al momento della scrittura di questo libro, dal titolo “Addio, Stato-Nazione. Benvenuto…cosa?” di N. Colchester. Ora, Colchester non è un sempliciotto; scrive come editorialista capo sull’Economist. Se qualcuno dovesse mai avere una conoscenza reale del mondo dovrebbe essere lui, però nel suo articolo dice che l’arrivo di un governo sovra-nazionale è inevitabile.

Perché? Perché lo Stato-Nazione sta fallendo e non potrà più controllare le forze economiche al suo interno.

Nella nostra visione, questa opinione è assurda. Credere che una specifica forma di governo sia la naturale conseguenza di una fallace forma di governo precedente è un’idiozia. Fosse così Haiti e Zaire dovrebbero avere degli ottimi governi, dal momento che i precedenti erano pessimi.

Il punto di vista di Colchester, condiviso tra i pochi che ragionano su queste cose negli Stati Uniti e in Europa, sbaglia assolutamente nel prendere in considerazione quali forze megapolitche determinano che tipo di sistema politico ci sarà in futuro. Spiegarlo è il focus di questo libro. Considerando quali tecnologie caratterizzeranno il millennio, è molto più lecito aspettarsi micro-governi piuttosto che macro-governi, se non addirittura tendenze anarchiche.

Per ogni seria analisi sul ruolo della violenza nel determinare le regole secondo le quali ciascuno opera, dozzine di libri sono stati scritti sulle complessità della redistribuzione del grano e centinaia sono stati scritti sugli arcani aspetti della politica monetaria. Questa carenza di ragionamenti sui reali problemi che veramente determinano il corso della storia sono alla base della relativa stabilità nella configurazione di potere negli ultimi secoli. L’uccellino che si addormenta sulla schiena dell’ippopotamo non pensa di poter perdere l’equilibrio fintanto che l’ippopotamo veramente non si alza e si muove. Sogni, miti e fantasie giocano un ruolo molto più importante nel formare le scienze sociali di quanto solitamente pensiamo.

È particolarmente evidente nell’abbondanza di letteratura sulla giustizia economica. Per ogni pagina dedicata ad approfondire attentamente come la violenza dona forma alla società, milioni di parole sono state dette e scritte sulla giustizia e ingiustizia economica. Le formulazioni sulla giustizia economica nel contesto moderno presuppongono una società dominata da strumenti coercitivi così potenti che ad un individuo possono letteralmente essere requisiti e poi redistribuiti beni accumulati nel corso di un’intera vita. Questo potere è esistito per alcuni decenni nell’epoca moderna, ma ora sta sparendo.

### _Grande fratello e controllo sociale_

La tecnologia ha dato ai governi sempre migliori strumenti di controllo, ancor di più nel XX secolo. Sembrava ovvio che i governi sarebbero diventati così ottimizzati nel monopolio della violenza da non lasciare alcuno spazio all’individuo. Nessuno negli anni ‘50 poteva prevedere il trionfo dell’Individuo Sovrano.

Alcuni tra i più acuti osservatori degli anni ‘50 si convinsero dell’evidenza che la tendenza dello Stato-Nazione sarebbe stata quella del controllo totale sulla vita dell’individuo. Nel libro 1984 (pubblicato nel 1949) di George Orwell il Grande Fratello osservava gli individui che inutilmente provavano a ritagliarsi un po’ di privacy e di rispetto di sé. Sembrava una causa persa. Nel libro Road to Serfdom (1944) Friederich Von Hayek descrisse in maniera più accademica che la libertà sarebbe finita con il crearsi di una nuova forma di economia che avrebbe garantito allo Stato il controllo su ogni cosa. Questi lavori furono scritti prima dell’avvento dei microprocessori, che sono i prodromi di uno stuolo di nuove tecnologie che amplieranno la capacità di piccoli gruppi di persone o di singoli individui di vivere senza dipendere dal potere centrale.

Per quanto acuti, Hayek e Orwell, erano indubbiamente pessimisti. La storia ha svelato la sua sorpresa. Il totalitarismo comunista è sopravvissuto poco oltre il 1984. È vero, una nuova forma di schiavismo potrebbe emergere nel prossimo millennio se i governi avranno successo nel sopprimere le promesse libertarie delle nanotecnologie. Ma è molto più probabile che vedremo un’epoca di grandi opportunità e autonomie per l’individuo. Quello di cui i nostri genitori si preoccupavano potrebbe non rivelarsi un problema. Ciò che loro credevano granitico, scolpito nella vita sociale, ora sembra destinato a sparire. Quando la necessità mette limiti alle scelte umane, noi aggiustiamo e riorganizziamo di conseguenza le nostre vite.

### _I rischi delle previsioni_

Non c’è dubbio che mettiamo in gioco la nostra dignità nel tentativo di prevedere e spiegare i profondi cambiamenti della società e i cambiamenti morali che li accompagneranno di pari passo. Molte previsioni saranno ridicolizzate dal tempo. E più immaginiamo cambiamenti radicali più corriamo il rischio di sbagliare. Il mondo non è finito. L’ozono non è sparito. La predetta glaciazione sarà invece un riscaldamento globale. Nonostante tutti gli allarmismi, il petrolio non è ancora esaurito. L’uomo della strada non si è ghiacciato, è sopravvissuto alle guerre e alle calamità economiche ed è cresciuto e diventato vecchio ignorando gli allarmismi degli studiosi.

Molti tentativi di svelare il futuro si rivelano ridicoli. Anche quando gli interessi personali ci spingono a ragionare attentamente, la visione sul futuro è molto miope. Nel 1903 la Mercedes disse “non ci saranno mai al mondo più di un milione di automobili perché al mondo non ci sarà mai un milione di artigiani disposti ad imparare a diventare autisti”.

Riconoscere questi errori dovrebbe tapparci la bocca, ma non accade. Non siamo preoccupati di andare al fronte e beccarci la nostra dose di ridicolo. Se ci sbagliamo di grosso, le future generazioni rideranno di noi; ammesso che si ricorderanno di noi. Provare a dare un’interpretazione porta sempre con sé il rischio di sbagliarsi. Raramente siamo così rigidi e inermi come quando abbiamo paura di errare. Quindi, preferiamo offrire dei ragionamenti controversi che magari ti saranno utili, piuttosto che sopprimerli per la paura che si dimostrino esagerati o imbarazzanti.

Come ha saggiamente notato Arthur C. Clarke, le due più frequenti ragioni sul perché le previsioni si rivelano errate sono “La mancanza di nerbo e la mancanza di immaginazione” Sulla mancanza di nerbo, aggiunge “E’ la più comune; accade quando nonostante il sedicente profeta abbia a disposizione tutti i fatti più importanti è incapace di capire che essi puntano ad una sola conclusione possibile. Alcune di questi errori sono così grossolani da essere incredibili”.

Se la nostra previsione sulla Rivoluzione Informatica dovesse rivelarsi errata, sarà a causa della mancanza di immaginazione, più che per la mancanza di nerbo. Prevedere il futuro è un’impresa estrema, che scatena lo scetticismo. Forse le nostre previsioni si riveleranno sbagliate. A differenza di Nostradamus non ci dipingiamo come profeti e non prediciamo il futuro agitando una bacchetta nell’acqua o interrogando l’oroscopo. Nemmeno scriviamo versi criptici. Il nostro obiettivo è quello di darti una sobria e distaccata analisi di problemi che potrebbero essere molto rilevanti per te.

Ci sentiamo in obbligo di condividere le nostre previsioni, anche quando possono sembrare pruriginose, precisamente perché altrimenti nessuno le ascolterebbe. Nell’epoca in cui siamo, nella tarda epoca industriale, le idee non girano liberamente come dovrebbero nei media mainstream.

Questo libro è scritto con uno spirito costruttivo. È il terzo che scriviamo insieme, analizzando i vari passaggi del grande cambiamento in atto, ed è un duro lavoro esplorare la fine della società industriale e il suo riconfigurarsi in nuove forme. Ci aspettiamo di vedere grandi paradossi nei prossimi anni. Da una parte vedrai la nascita di una nuova forma di libertà, con l’emergere dell’Individuo Sovrano, e potrai aspettarti di vedere l’intera liberazione della produttività personale. Allo stesso tempo ci aspettiamo di vedere la morte dello Stato-Nazione. Molte delle assicurazioni di eguaglianza che il mondo occidentale ha considerato come assodate nel XX secolo, spariranno. La democrazia rappresentativa sparirà, per essere rimpiazzata dalla democrazia delle libere scelte nel cyber-spazio. Se le nostre previsioni sono corrette i politici del futuro saranno persone molto più variegate e molto meno rilevanti di come siamo abituati a pensare oggi.

Siamo sicuri che le nostre argomentazioni saranno facili da seguire, nonostante conducano in territori che sono l’equivalente intellettuale di una Selva Oscura. Se le nostre motivazioni non saranno chiare a tutti non sarà perché useremo le scritture criptiche tipiche dei profeti. Se le nostre argomentazioni non saranno chiare, sarà per nostra mancanza di capacità nel rendere queste idee avvincenti alla portata di tutti. Diversamente da molti profeti, vogliamo che tu capisca e al limite faccia tua, la nostra linea di pensiero. Essa non è basata su magie o sull’interpretazione del movimento degli astri ma sulla, ormai fuori moda e noiosa, pura e semplice logica. Per semplici deduzioni logiche, pensiamo che i microprocessori inevitabilmente sovvertiranno e distruggeranno lo Stato-Nazione, creando nuove forme di organizzazione sociale nel frattempo. È possibile e auspicabile che tu sia in grado di prevedere alcuni aspetti del nuovo stile di vita che ti toccherà vivere.

### _Ironie sulla previsione del futuro_

Per centinaia d'anni la fine di questo millennio è stata vista come un momento carico d'importanza. 850 anni fa San Malachia fissò il 2000 come la data del Giudizio Universale. Nel 1934 il sensitivo americano Edgar Cayce disse che nel 2000 l'asse della terra si sarebbe spostato causando la divisione in due parti della California e inondazioni a New York e in Giappone. Uno scienziato missilistico giapponese, Hideo Itokawa, annunciò nel 1980 che l'allineamento dei pianeti nella "Grande Croce", il 18 agosto 1999, avrebbe causato devastazioni ambientali portando la fine della vita umana sulla terra.

Queste visioni apocalittiche si sono dimostrate ridicole. Dopo tutto, l'anno 2000, benché sia una data con una certa importanza, non è altro che un numero arbitrario del calendario Cristiano. Calendari e sistemi di datazione diversi calcolano i secoli e i millenni da punti di partenza diversi. Seguendo il calendario islamico, ad esempio l'anno 2000 sarà l'anno 1378. Un anno come un altro. Seguendo il calendario cinese invece, che ripete sé stesso ogni sessanta anni, l'anno 2000 sarà semplicemente un altro anno del Dragone, parte di un ciclo continuo che si perde nei millenni. 

Le premonizioni sul nuovo millennio sono molto legate alla fede Cristiana e alla predominante visione del tempo del mondo occidentale. Sono profezie, non è astrofisica. Molte di queste cose sono sogni, fantasticherie, e visioni o interpretazioni numeriche di visioni come le idee di Newton sulle profezie di Daniele. Questi salti logici cominciano con la prospettiva che mette la nascita di Cristo come un punto centrale della storia. Sono ridondate dal potere psicologico dei grandi numeri che, come ogni persona che opera nei mercati può raccontare, colpiscono la mente di ognuno. E ce lo possono dimostrare anche gli ultimi duecento anni della nostra storia.

Un critico potrebbe facilmente ridicolizzare queste premonizioni; oltretutto matematicamente parlando e seguendo la logica, il nuovo millennio non incomincerà prima del 2001. Il 2000 Sarà semplicemente il XX secolo dalla nascita di Cristo. O quantomeno lo sarebbe se Cristo fosse nato nel primo anno dell'era Cristiana. Ma non è così. Nel 533 d.C., quando la data della nascita di Cristo ha preso il posto della data della fondazione di Roma come base per calcolare gli anni per il calendario occidentale, i monaci che introdussero la nuova convenzione sbagliarono i calcoli sulla nascita di Cristo. Ora è largamente accettata come data della nascita di Cristo il 4 a.C. Su questa base i primi venti secoli dalla nascita di Cristo si completeranno nel 1997, più o meno la data che aveva predetto Carl Jung per l'inizio di una Nuova Era.

Puoi riderne se vuoi, ma noi non bistrattiamo o rifiutiamo la conoscenza della storia basata sull'intuito. Benché i nostri argomenti siano fondati sulla logica e non sulle fantasticherie, siamo affascinati dal poter profetico della coscienza umana. Il tempo a volte riabilita le visioni di pazzi, mentalisti e santi. Potrebbe essere così per le trasformazioni degli anni 2000. La data che così lungamente ha colpito l'immaginazione dell'occidente sembra veramente essere una data che conferma che la storia ha una direzione. Non possiamo spiegare il perché, ciò nonostante ne siamo convinti.

Il nostro pensiero è che la storia abbia una direzione e che il determinismo e il libero arbitrio siano due versioni dello stesso fenomeno. Le interazioni umane che formano la storia sembrano avere un non so che di fatalistico. Come una nube di elettroni si comporta in un sistema complesso, così fanno gli umani. La libertà di movimento di un elettrone è comunque compatibile con un comportamento altamente organizzato. Così come disse David Ohm di una nube elettroni, la storia umana è "un sistema molto organizzato che si comporta come un tutt'uno".

Capire come il mondo funziona significa sviluppare una comprensione realistica del modo in cui la società umana ubbidisce alle leggi matematiche dei processi naturali. Non è lineare, ma le aspettative di molte persone lo sono. Per capire le dinamiche del cambiamento devi riconoscere che la società umana, come gli altri sistemi complessi in natura, è caratterizzata da cicli e discontinuità. Ciò significa che alcuni fatti storici tendono a ripetersi, e i più grandi cambiamenti, quando avvengono, sono distruttivi piuttosto che graduali.

Tra i cicli che permeano la vita umana, un misterioso ciclo di cinquecento anni sembra essere un punto di rottura nella vita della civiltà occidentale. Un percorso riconoscibile di morte e rinascita che segna le nuove fasi dell'organizzazione sociale allo stesso modo di come morte e nascita delineano il ciclo delle generazioni umane, sin dal 500 a.C., quando la democrazia greca emerse come forma costituzionale con Clistene. I successivi Cinquecento anni furono un periodo di crescita e intensificazione dell'economia, culminati con la nascita di Cristo nel 4 a.C. Questo fu anche il periodo più prospero dell'economia antica.

I successivi cinquecento anni videro un graduale calo della prosperità che condussero al collasso dell’Impero Romano verso la fine del V Secolo dopo Cristo. Occorre ripetere le parole di William PlayFair "Roma fu nel suo più grande splendore all'epoca di Augusto, negli anni in cui nacque Cristo, decadendo man mano nei successivi 490 anni”. Fu allora che le ultime legioni si dissolsero e il mondo occidentale precipitò nel Medioevo.

Durante i successivi cinquecento anni, l'economia ristagnò, scomparirono i commerci su lunga distanza, le città si spopolarono, il denaro sparì dalla circolazione, l'arte e la letteratura quasi svanirono. La sparizione e il collasso dell'Impero Romano in occidente riportarono all'emergere di modi di dirimere le dispute molto più primitivi. Le dispute risolte con bagni di sangue cominciarono a essere molte verso la fine del V secolo. Il primo processo conclusosi con un’ordalia accadde precisamente nel 500 d.C.

Ancora una volta, mille anni fa, fu proprio nell'ultimo decennio del X secolo che un altro "tremendo sconvolgimento nei sistemi sociali ed economici" apparve. Forse la meno nota di queste transizioni: la rivoluzione feudale. Essa cominciò in un periodo di grandi tumulti economici e sociali. Nel “The Trasformation on the Year One Thousand”, Guy Bois, professore di storia medievale all'Università di Parigi, affermò che questa rottura implicò, alla fine del X Secolo, il completo collasso delle rimanenti antiche istituzioni e l'emergere di qualcosa di nuovo per ristabilire l'ordine: Il Feudalesimo, appunto. Con le parole di Raoul Glaber “il sistema che emerse all'improvviso riportò la crescita economica. I cinque secoli chiamati Medioevo videro il risorgere del commercio, del denaro e insieme la riscoperta dell'aritmetica, della letteratura e della cognizione del tempo”.

Poi, alla fine del XV Secolo, ci fu un altro punto di svolta. Fu allora che l'Europa si riprese dalla crisi demografica causata dalla Peste Nera e velocemente impose il proprio dominio sul resto del mondo. La Rivoluzione della Polvere da Sparo, il Rinascimento, la Riforma Luterana, sono nomi diversi dati a dettagli dello stesso movimento che diede vita all'Epoca Moderna. L'Epoca Moderna fu annunziata dal Bang! di un cannone di Carlo VIII che invadeva l'Italia con le sue nuove armi di bronzo e vide l'apertura verso un mondo nuovo, epitomato da Colombo in viaggio verso le Americhe nel 1492. Questa apertura al Nuovo Mondo fece da acceleratore alla più sconvolgente crescita economica sperimentata dall'umanità che produsse trasformazioni nella fisica e nell'astronomia e portò alla nascita della cosiddetta Scienza Moderna. Gli ideali di questa rivoluzione furono distribuiti ovunque da una nuova tecnologia: la macchina da stampa.

Ora, noi, siamo sul precipizio di una nuova trasformazione millenaria. Ci aspettiamo che possa ribaltare il mondo e questo libro spiegherà come. Sei perfettamente in diritto di dubitarne dal momento che ci sono stati così pochi cambiamenti radicali nella storia dell'uomo, non è stato possibile trarne una statistica precisa, ma puoi provare ad essere meno dogmatico e considerare che i cambiamenti storici sono così complessi che non possono essere riassunti con delle statistiche.

Punto di rottura netto tra Vecchio e Nuovo Mondo, l'Età Industriale sta rapidamente svanendo. La sua rivoluzione, la produzione di massa, sarà soppiantata dalla tecnologia della miniaturizzazione. Viviamo l'epoca dei computer ma i nostri sogni sono ancora analogici. Continuiamo a vivere seguendo i dettami e i miti dell'età Industriale, i nostri politici ancora utilizzano categorizzazioni da età Industriale come destra e sinistra, come facevano pensatori del calibro di Marx e Adam Smith, che però erano già morti prima che chiunque di noi fosse nato (rispettivamente 1883 e 1790). La visione del mondo industriale, compresa la sua scienza, è ancora il senso comune delle opinioni dei benpensanti. Sosteniamo che il senso comune che si applica all'età Industriale non sarà più utile nell'Era dell'Informazione.

Più di ottantacinque anni dopo il giorno del 1911 nel quale Oswald Spengler fu colpito dall'intuizione dell'arrivo di una Guerra Mondiale e del “declino del mondo occidentale” noi, ugualmente, vediamo “un cambiamento storico alle porte...nel punto preordinato per esso centinaia d'anni fa”. Come Spangler noi vediamo l'inevitabile fine del mondo occidentale e con essa la fine dell'ordine mondiale da esso stabilito negli ultimi cinquecento anni, da quando Colombo parti per il Nuovo Mondo. Ma, a differenza di Spengler, prevediamo la nascita di una nuova era per la civiltà occidentale nel nuovo millennio.

